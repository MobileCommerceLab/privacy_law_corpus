LEGE Nr. 363/2018 din 28 decembrie 2018
privind protecţia persoanelor fizice referitor la prelucrarea datelor cu caracter
personal de către autorităţile competente în scopul prevenirii, descoperirii,
cercetării, urmăririi penale şi combaterii infracţiunilor sau al executării
pedepselor, măsurilor educative şi de siguranţă, precum şi privind libera
circulaţie a acestor date
EMITENT: PARLAMENTUL ROMÂNIEI
PUBLICATĂ ÎN: MONITORUL OFICIAL NR. 13 din 7 ianuarie 2019
Parlamentul României adoptă prezenta lege.
ART. 1
(1) Prezenta lege reglementează prelucrarea datelor cu caracter personal în
scopul realizării activităţilor de prevenire, descoperire, cercetare, urmărire
penală şi combatere a infracţiunilor, de executare a pedepselor, măsurilor
educative şi de siguranţă, precum şi de menţinere şi asigurare a ordinii şi
siguranţei publice de către autorităţile competente, în limitele competenţelor
stabilite prin lege.
(2) Prelucrarea datelor cu caracter personal pentru realizarea activităţilor de
menţinere şi asigurare a ordinii şi siguranţei publice se realizează numai dacă
acestea sunt prevăzute de lege şi sunt necesare pentru prevenirea unui pericol cel
puţin asupra vieţii, integrităţii corporale sau sănătăţii unei persoane ori a
proprietăţii acesteia, precum şi pentru combaterea infracţiunilor.
ART. 2
(1) Prezenta lege are ca scop protejarea drepturilor şi libertăţilor fundamentale
ale persoanelor fizice, în special a dreptului la protecţia datelor cu caracter
personal.
(2) Prezenta lege stabileşte condiţiile în care se realizează libera circulaţie a
datelor cu caracter personal în scopul realizării activităţilor prevăzute la art. 1.
(3) Libera circulaţie a datelor cu caracter personal pe teritoriul naţional sau în
relaţia cu statele membre ale Uniunii Europene, circumscrisă realizării
activităţilor prevăzute la art. 1, nu poate fi împiedicată din motive legate de
protecţia persoanei faţă de prelucrările de date cu caracter personal atât timp cât
condiţiile din prezenta lege sau, după caz, din Regulamentul UE 2016/679 al
Parlamentului European şi al Consiliului din 27 aprilie 2016 privind protecţia
persoanelor fizice în ceea ce priveşte prelucrarea datelor cu caracter personal şi
privind libera circulaţie a acestor date şi de abrogare a Directivei 95/46/CE
(Regulamentul general privind protecţia datelor), denumit în continuare
Regulamentul general privind protecţia datelor, ori din legislaţia naţională de
punere în aplicare a acestuia sunt îndeplinite.
ART. 3
(1) Prezenta lege se aplică prelucrării datelor cu caracter personal de către
autorităţile competente în scopurile prevăzute la art. 1.

(2) Prezenta lege se aplică prelucrării datelor cu caracter personal realizate
integral sau parţial prin mijloace automatizate, precum şi prelucrării, prin alte
mijloace decât cele automatizate, a datelor cu caracter personal care fac parte
dintr-un sistem de evidenţă a datelor sau care sunt destinate să fie incluse într-un
asemenea sistem.
(3) Prezenta lege nu se aplică prelucrărilor de date cu caracter personal
efectuate pentru realizarea activităţilor din domeniul apărării naţionale şi
securităţii naţionale, în limitele şi cu restricţiile stabilite prin legislaţia în
materie.
ART. 4
În sensul prezentei legi, termenii şi expresiile de mai jos au următoarele
semnificaţii:
a) date cu caracter personal - orice informaţii privind o persoană fizică
identificată sau identificabilă, denumită în continuare persoană vizată; o
persoană fizică identificabilă este o persoană care poate fi identificată, direct sau
indirect, în special prin referire la un element de identificare, cum ar fi un nume,
un număr de identificare, date de localizare, un identificator online, sau la unul
sau mai multe elemente specifice proprii identităţii sale fizice, fiziologice,
genetice, psihice, economice, culturale sau sociale;
b) prelucrare - orice operaţiune sau set de operaţiuni efectuate asupra datelor
cu caracter personal sau seturilor de date cu caracter personal, cu sau fără
utilizarea de mijloace automatizate, cum ar fi colectarea, înregistrarea,
organizarea, structurarea, stocarea, adaptarea sau modificarea, extragerea,
consultarea, utilizarea, dezvăluirea prin transmitere, diseminarea sau punerea la
dispoziţie în orice alt mod, alinierea sau combinarea, restricţionarea, ştergerea
sau distrugerea;
c) restricţionarea prelucrării - marcarea datelor cu caracter personal stocate,
cu scopul de a limita prelucrarea viitoare a acestora;
d) creare de profiluri - orice formă de prelucrare automată a datelor cu
caracter personal care constă în utilizarea datelor cu caracter personal pentru a
evalua anumite aspecte personale referitoare la o persoană fizică, în special
pentru a analiza sau a preconiza aspecte privind performanţa la locul de muncă,
situaţia economică, sănătatea, preferinţele personale, interesele, corectitudinea,
comportamentul, localizarea sau deplasările respectivei persoane fizice;
e) pseudonimizare - prelucrarea datelor cu caracter personal într-un asemenea
mod încât acestea să nu mai poată fi atribuite unei anume persoane vizate fără a
se utiliza informaţii suplimentare, în măsura în care aceste informaţii
suplimentare sunt stocate separat şi fac obiectul unor măsuri de natură tehnică şi
organizatorică destinate să garanteze neatribuirea unei persoane fizice
identificate sau identificabile;
f) sistem de evidenţă a datelor - orice set structurat de date cu caracter
personal accesibile conform unor criterii specifice, fie ele centralizate,
descentralizate sau repartizate după criterii funcţionale sau geografice;

g) autoritate competentă - orice autoritate publică sau orice alt organism sau
entitate învestită cu exerciţiul autorităţii de stat, competentă în materie de
prevenire, descoperire, cercetare, urmărire penală şi combatere a infracţiunilor
sau de executare a pedepselor, inclusiv în materia menţinerii şi asigurării ordinii
şi siguranţei publice;
h) operator - autoritatea competentă care, singură sau împreună cu altele,
stabileşte scopurile şi mijloacele de prelucrare a datelor cu caracter personal;
atunci când scopurile şi mijloacele de prelucrare sunt stabilite printr-un act
normativ, operatorul sau criteriile specifice pentru determinarea acestuia se
stabilesc prin actul normativ de referinţă;
i) persoană împuternicită de către operator - persoana fizică sau juridică,
instituţia/autoritatea publică, agenţia sau alt organism care prelucrează datele cu
caracter personal în numele operatorului;
j) destinatar - persoana fizică sau juridică, instituţia/autoritatea publică,
agenţia sau un alt organism căruia îi sunt transmise datele cu caracter personal,
fie că aceasta este sau nu o parte terţă; sunt exceptate din înţelesul definiţiei
autorităţile competente care pot primi date cu caracter personal în cadrul unei
anchete, în conformitate cu legislaţia aplicabilă, iar prelucrarea datelor cu
caracter personal respective de către acestea respectă normele aplicabile în
materie de protecţie a datelor în conformitate cu scopurile prelucrării;
k) încălcarea securităţii datelor cu caracter personal - orice eveniment,
acţiune sau inacţiune ce poate provoca o încălcare a securităţii, care duce, în
mod accidental sau ilegal, la distrugerea, pierderea, modificarea, divulgarea
neautorizată sau accesul neautorizat la datele cu caracter personal transmise,
stocate sau prelucrate în alt mod;
l) date genetice - datele cu caracter personal referitoare la caracteristicile
genetice moştenite sau dobândite ale unei persoane fizice, care oferă informaţii
unice privind fiziologia sau sănătatea respectivei persoane fizice, astfel cum
rezultă în special în urma unei analize a unei mostre de material biologic
recoltate de la acea persoană fizică;
m) date biometrice - date cu caracter personal care rezultă în urma unor
tehnici de prelucrare specifice, referitoare la caracteristicile fizice, fiziologice
sau comportamentale ale unei persoane fizice, care permit sau confirmă
identificarea unică a respectivei persoane fizice, cum ar fi imaginile faciale sau
datele dactiloscopice;
n) date privind sănătatea - date cu caracter personal legate de sănătatea fizică
sau mentală a unei persoane fizice, inclusiv acordarea de servicii de asistenţă
medicală, care dezvăluie informaţii despre starea de sănătate a acesteia;
o) autoritate de supraveghere - Autoritatea Naţională de Supraveghere a
Prelucrării Datelor cu Caracter Personal, desemnată potrivit Legii nr. 102/2005
privind înfiinţarea, organizarea şi funcţionarea Autorităţii Naţionale de
Supraveghere a Prelucrării Datelor cu Caracter Personal, cu modificările şi
completările ulterioare;

p) organizaţie internaţională - o organizaţie şi organismele sale subordonate
reglementate de dreptul internaţional public sau orice alt organism care este
instituit printr-un acord încheiat între două sau mai multe state sau în temeiul
unui astfel de acord;
q) interoperabilizare - operaţiunea de a pune în legătură datele cu caracter
personal cuprinse într-un fişier, într-o bază de date sau într-un sistem de
evidenţă automat cu cele cuprinse într-unul sau mai multe fişiere, baze de date
sau sisteme de evidenţă automate care sunt gestionate de operatori diferiţi sau de
către acelaşi operator, dar având scopuri diferite, similare sau corelate, după caz;
r) evidenţă pasivă - fişier sau bază de date cu caracter personal constituită în
scopul accesării limitate şi ulterior ştergerii datelor stocate din sistemul de
evidenţă;
s) stat membru - orice stat membru al Uniunii Europene;
ş) plan de remediere - anexă la procesul-verbal de constatare şi sancţionare a
contravenţiei, întocmit în condiţiile prevăzute la art. 62, prin care Autoritatea
Naţională de Supraveghere a Prelucrării Datelor cu Caracter Personal stabileşte
măsuri şi un termen de remediere;
t) măsură de remediere - soluţie dispusă de Autoritatea Naţională de
Supraveghere a Prelucrării Datelor cu Caracter Personal în planul de remediere
în vederea îndeplinirii de către operator sau de către persoana împuternicită de
acesta a obligaţiilor prevăzute de lege;
ţ) termen de remediere - perioada de timp cuprinsă între 60 şi 180 de zile de la
data comunicării procesului-verbal de constatare şi sancţionare a contravenţiei,
în care operatorul sau persoana împuternicită de acesta are posibilitatea
remedierii neregulilor constatate şi îndeplinirii obligaţiilor legale.
ART. 5
(1) Datele cu caracter personal trebuie să fie:
a) prelucrate în mod legal şi echitabil;
b) colectate în scopuri determinate, explicite şi legitime şi să nu fie prelucrate
într-un mod incompatibil cu aceste scopuri;
c) adecvate, relevante şi neexcesive prin raportare la scopurile în care sunt
prelucrate;
d) exacte şi, dacă este necesar, actualizate; trebuie adoptate toate măsurile
rezonabile pentru a asigura faptul că datele cu caracter personal care sunt
inexacte, având în vedere scopurile pentru care sunt prelucrate, să fie şterse sau
rectificate fără întârziere;
e) păstrate într-o formă care permite identificarea persoanelor vizate pe o
perioadă care nu depăşeşte perioada necesară îndeplinirii scopurilor pentru care
sunt prelucrate datele respective;
f) prelucrate într-un mod care să asigure securitatea adecvată a datelor cu
caracter personal, inclusiv protecţia împotriva prelucrării neautorizate sau
ilegale şi împotriva pierderii, a distrugerii sau a deteriorării accidentale, prin
luarea de măsuri tehnice sau organizatorice corespunzătoare.

(2) Datele cu caracter personal pot fi prelucrate pentru realizarea activităţilor
prevăzute la art. 1 de către acelaşi operator sau de către alt operator într-un alt
scop decât cel avut în vedere la momentul colectării datelor cu caracter personal,
numai dacă sunt îndeplinite cumulativ următoarele condiţii:
a) operatorul este abilitat să prelucreze astfel de date cu caracter personal în
scopul respectiv, în conformitate cu cadrul normativ aplicabil;
b) prelucrarea este necesară şi proporţională în raport cu scopul respectiv, în
conformitate cu cadrul normativ aplicabil.
(3) Datele cu caracter personal pot fi prelucrate de către acelaşi operator sau
de către alt operator în scopul arhivării în interes public sau în scopuri ştiinţifice,
statistice sau istorice legate de realizarea activităţilor prevăzute la art. 1 alin. (1),
cu condiţia instituirii unor garanţii adecvate pentru drepturile şi libertăţile
persoanelor vizate.
(4) Operatorul este responsabil pentru respectarea prevederilor alin. (1) - (3) şi
adoptă măsuri şi/sau instituie proceduri pentru a demonstra respectarea acestor
prevederi.
ART. 6
(1) Actele normative, indiferent de nivelul de legiferare, care instituie
prelucrări de date cu caracter personal în scopul realizării activităţilor prevăzute
la art. 1, trebuie să stabilească cel puţin următoarele aspecte:
a) contextul general al prelucrării şi obiectivele acesteia;
b) datele cu caracter personal care urmează să fie prelucrate;
c) scopurile prelucrării;
d) termenele de stocare generale şi, după caz, specifice a datelor cu caracter
personal.
(2) Stabilirea termenelor specifice de păstrare este obligatorie în următoarele
situaţii:
a) prelucrarea datelor cu caracter personal referitoare la minori;
b) prelucrarea categoriilor speciale de date cu caracter personal;
c) prelucrarea datelor cu caracter personal a căror acurateţe nu a fost stabilită
sau nu a putut fi stabilită;
d) în orice altă situaţie în care prelucrarea presupune riscuri majore pentru
persoana vizată.
(3) Termenele specifice de stocare nu pot fi mai mari decât jumătate din
termenul general de stocare corespunzător scopului prelucrării.
(4) La împlinirea termenelor de stocare, datele cu caracter personal pot fi:
a) arhivate în interes public în conformitate cu legislaţia specială;
b) stocate în evidenţa pasivă pentru o durată care nu poate depăşi jumătate din
termenul iniţial de stocare;
c) distruse sau şterse prin utilizarea unor proceduri ireversibile, dacă nu se
încadrează în una dintre situaţiile prevăzute la lit. a) sau b).
(5) Prelucrările de date cu caracter personal bazate pe utilizarea noilor
tehnologii sau care sunt de natură să genereze un risc ridicat pentru drepturile şi

libertăţile persoanelor fizice pot fi instituite în scopul realizării activităţilor
prevăzute la art. 1 numai în temeiul unui act normativ publicat în Monitorul
Oficial al României, Partea I, care să stabilească garanţii necesar a fi instituite în
temeiul prezentei legi.
ART. 7
(1) Operatorii dispun măsurile necesare în scopul evidenţierii în mod distinct
şi structurării datelor cu caracter personal, având în vedere următoarele criterii:
a) date referitoare la persoane în privinţa cărora există indicii temeinice că au
săvârşit sau că urmează să săvârşească o infracţiune, inclusiv cele împotriva
cărora a fost dispusă o măsură preventivă privativă de libertate;
b) date referitoare la persoane condamnate pentru săvârşirea unei infracţiuni
sau persoane faţă de care s-a dispus executarea unei măsuri educative sau de
siguranţă;
c) date referitoare la persoane victime ale unei infracţiuni sau persoane în
privinţa cărora există motive să se creadă că ar putea fi victimele unei
infracţiuni;
d) date referitoare la alte persoane care au legătură cu infracţiunea, precum
persoane care ar putea fi chemate să depună mărturie în cadrul anchetelor legate
de infracţiuni sau în cadrul procedurilor penale ulterioare sau persoane care pot
oferi informaţii cu privire la infracţiuni sau persoane care sunt în legătură sau
asociate cu persoanele prevăzute la lit. a) sau b).
(2) Datele cu caracter personal prelucrate în temeiul prezentei legi sunt
ordonate în funcţie de gradul lor de acurateţe şi exactitate. În acest scop,
operatorii dispun măsurile necesare pentru realizarea unei distincţii între date
colectate ca urmare a constatării unor fapte, respectiv date a căror colectare se
bazează pe percepţia subiectivă a unor persoane fizice.
(3) Operatorii dispun toate măsurile necesare pentru ca datele cu caracter
personal inexacte, incomplete sau care nu sunt actualizate să nu fie transmise
sau puse la dispoziţia destinatarului.
(4) Măsurile prevăzute la alin. (3) includ şi evaluări periodice în scopul
asigurării calităţii datelor cu caracter personal prin raportare la scopul în care au
fost colectate şi sunt ulterior prelucrate.
(5) Termenele de evaluare sunt stabilite prin acte administrative adoptate de
către operatori, cărora li se asigură o formă de publicitate. Frecvenţa evaluărilor
este determinată de scopul în care datele cu caracter personal au fost colectate,
calitatea datelor la momentul colectării, cantitatea datelor, dacă sunt prelucrate
categorii speciale de date cu caracter personal. În cazul sistemelor automatizate
de evidenţă, termenele de evaluare nu pot depăşi 2 ani de la momentul colectării,
respectiv de la precedenta evaluare.
(6) Evaluarea calităţii datelor cu caracter personal este obligatorie înainte ca
datele cu caracter personal să fie transmise sau puse la dispoziţie altui operator.

(7) În situaţia transmiterii de date cu caracter personal, în scopul asigurării
calităţii datelor, operatorul poate adăuga informaţii care să permită autorităţii
competente destinatare să evalueze:
a) acurateţea datelor;
b) caracterul integral al datelor;
c) utilitatea datelor raportat la scopul prelucrării;
d) dacă acestea sunt actualizate.
(8) În situaţia unei transmiteri neconforme cu legislaţia în vigoare a unor date
cu caracter personal sau în cazul în care se constată că datele cu caracter
personal nu au calitatea necesară, operatorul este obligat să notifice de îndată
destinatarul. Datele care au făcut obiectul transmiterii sunt, după caz:
a) rectificate sau şterse;
b) restricţionate la prelucrare.
(9) Restricţionarea prelucrării datelor cu caracter personal prevăzută la alin.
(8) se dispune doar în una dintre situaţiile prevăzute la art. 18 alin. (4).
ART. 8
(1) Datele cu caracter personal colectate în scopul prevăzut la art. 1 nu pot fi
prelucrate în alte scopuri, cu excepţia cazurilor prevăzute în mod expres de lege.
(2) În situaţiile excepţionale prevăzute la alin. (1), prelucrările suplimentare
de date cu caracter personal se realizează în conformitate cu dispoziţiile
Regulamentului general privind protecţia datelor, cu excepţia activităţilor
prevăzute la art. 3 alin. (2), situaţie în care se aplică dispoziţiile corespunzătoare
cuprinse în legi speciale.
(3) Datele cu caracter personal colectate de către autorităţile competente în
alte scopuri decât cele necesare îndeplinirii activităţilor prevăzute la art. 1 alin.
(1) sunt prelucrate în conformitate cu dispoziţiile Regulamentului general
privind protecţia datelor, cu excepţia activităţilor prevăzute la art. 3 alin. (2),
situaţie în care se aplică dispoziţiile corespunzătoare cuprinse în legi speciale.
(4) Dispoziţiile alin. (3) se aplică inclusiv pentru prelucrarea datelor cu
caracter personal în scopuri de arhivare în interes public, în scopuri de cercetare
ştiinţifică sau istorică ori în scopuri statistice.
ART. 9
(1) În situaţia prelucrării datelor cu caracter personal sub forma transferului
către destinatari, autoritatea competentă care transferă datele cu caracter
personal are obligaţia de a informa destinatarul datelor cu caracter personal cu
privire la condiţiile specifice de prelucrare şi obligaţia de a le respecta, în
măsura în care astfel de condiţii sunt impuse de lege.
(2) Destinatarul datelor cu caracter personal are obligaţia respectării
condiţiilor specifice de prelucrare comunicate în conformitate cu prevederile
alin. (1).
(3) În situaţia transferului de date cu caracter personal către destinatari din
state membre ale Uniunii Europene sau către agenţii, oficii şi organisme
instituite în conformitate cu titlul V capitolele 4 şi 5 din Tratatul privind

funcţionarea Uniunii Europene, nu pot fi impuse condiţii specifice de prelucrare,
în conformitate cu prevederile alin. (1), suplimentare faţă de cele prevăzute de
lege pentru transferul către autorităţi competente din România.
ART. 10
Datele cu caracter personal care dezvăluie originea rasială sau etnică, opiniile
politice, confesiunea religioasă sau convingerile filozofice, afilierea sindicală,
prelucrarea datelor genetice, prelucrarea datelor biometrice pentru identificarea
unică a unei persoane fizice, prelucrarea datelor privind sănătatea sau a datelor
privind viaţa sexuală şi orientarea sexuală a unei persoane fizice pot fi prelucrate
numai dacă sunt strict necesare într-un caz determinat, dacă sunt instituite
garanţii adecvate pentru drepturile şi libertăţile persoanei vizate şi dacă este
îndeplinită una dintre următoarele condiţii:
a) prelucrarea este prevăzută expres de lege;
b) prelucrarea este necesară pentru prevenirea unui pericol iminent cel puţin
asupra vieţii, integrităţii corporale sau sănătăţii persoanei vizate sau ale unei alte
persoane fizice;
c) prelucrarea se referă la date cu caracter personal care sunt făcute publice în
mod manifest de persoana vizată.
ART. 11
(1) Adoptarea unei decizii întemeiate exclusiv pe prelucrarea automată,
inclusiv crearea de profiluri, care produce un efect juridic negativ pentru
persoana vizată sau care o afectează în mod semnificativ este interzisă, cu
excepţia cazului în care prelucrarea este reglementată expres de lege, fiind
prevăzute garanţii adecvate pentru drepturile şi libertăţile persoanei vizate,
inclusiv dreptul de a obţine intervenţia umană din partea operatorului.
(2) Prelucrarea categoriilor de date cu caracter personal prevăzute la art. 10 în
scopul adoptării de decizii în condiţiile prevăzute la alin. (1) este interzisă, cu
excepţia situaţiei în care sunt instituite măsuri corespunzătoare pentru protejarea
drepturilor, a libertăţilor şi a intereselor legitime ale persoanei vizate.
(3) Crearea de profiluri care au drept rezultat discriminarea persoanelor fizice
pe baza criteriilor ce determină categoriile de date prevăzute la art. 10 este
interzisă.
ART. 12
(1) Operatorii sunt obligaţi să instituie măsurile organizatorice, tehnice şi de
procedură pentru a furniza persoanei vizate informaţiile necesare potrivit
prevederilor art. 13 şi art. 16 - 21 şi pentru a asigura transmiterea unui răspuns în
legătură cu prelucrările desfăşurate în condiţiile prevăzute la art. 11 sau în
legătură cu notificarea persoanelor vizate în cazul apariţiei unui incident de
securitate, în condiţiile prevederilor art. 39.
(2) Răspunsul trebuie formulat într-o formă concisă, inteligibilă şi uşor
accesibilă, utilizând un limbaj clar şi simplu.
(3) Comunicarea informaţiilor în condiţiile prevăzute la alin. (2) se realizează
în acelaşi format în care cererea a fost formulată, cu următoarele excepţii:

a) identitatea solicitantului nu poate fi stabilită cu exactitate, în condiţiile
prevăzute la alin. (10);
b) formatul ales pentru transmiterea cererii presupune riscuri de prelucrare
neautorizată sau ilegală ori de pierdere, distrugere sau deteriorare accidentală,
prin raportare la cantitatea de date cu caracter personal, gradul de sensibilitate al
informaţiei, în special în situaţia categoriilor de date prevăzute la art. 10 ori a
datelor referitoare la minori.
(4) Operatorul este obligat să instituie măsuri organizatorice şi de procedură
în scopul facilitării exercitării drepturilor persoanei vizate în temeiul
prevederilor art. 11 şi art. 16 - 21.
(5) Operatorul are obligaţia de a informa persoana vizată, în scris, cu privire
la modul de soluţionare a cererilor formulate în temeiul prezentei legi.
Răspunsul se transmite în mod gratuit, în cel mult 60 de zile calendaristice.
(6) În cazul în care cererile din partea unei persoane vizate sunt în mod vădit
nefondate sau excesive, în special din cauza caracterului lor repetitiv, operatorul
poate:
a) să perceapă o taxă rezonabilă care să ţină cont de costurile administrative
pentru transmiterea sau comunicarea informaţiilor sau pentru luarea măsurilor
solicitate; sau
b) să refuze să dea curs cererii.
(7) Cuantumul taxei prevăzute la alin. (6) lit. a) va fi stabilit, respectiv
actualizat prin act administrativ emis la nivelul operatorului.
(8) Caracterul nefondat sau excesiv al cererii se stabileşte de la caz la caz, în
funcţie de următoarele criterii:
a) obiectul cererii;
b) caracterul repetitiv al cererii;
c) existenţa unor prelucrări suplimentare de date cu caracter personal, prin
raportare la cele desfăşurate la momentul formulării cererii precedente.
(9) Caracterul nefondat sau excesiv al cererii, în condiţiile prevăzute la alin.
(6), trebuie demonstrat de operator.
(10) În cazul în care identitatea persoanei care formulează o cerere în temeiul
prevederilor art. 16 sau 18 nu a putut fi stabilită cu exactitate, operatorul îi
solicită acesteia informaţii suplimentare necesare pentru confirmarea identităţii.
(11) Informaţiile suplimentare colectate potrivit prevederilor alin. (10) nu pot
fi prelucrate în niciun alt scop decât pentru confirmarea identităţii şi se distrug în
termen de 3 ani de la colectare. Operatorul poate stabili termene de păstrare mai
mici.
ART. 13
Operatorii sunt obligaţi să instituie măsuri organizatorice, tehnice şi de
procedură în scopul punerii la dispoziţia persoanelor interesate a următoarelor
categorii de informaţii:
a) identitatea şi datele de contact ale operatorului;
b) datele de contact ale responsabilului cu protecţia datelor, după caz;

c) scopurile în care sunt prelucrate datele cu caracter personal;
d) dreptul de a depune o plângere la autoritatea de supraveghere şi datele de
contact ale acesteia;
e) dreptul de a solicita operatorului acces la datele cu caracter personal
referitoare la persoana vizată ori rectificarea sau ştergerea acestor date sau
restricţionarea prelucrării lor.
ART. 14
La cerere, atunci când legea nu prevede altfel, operatorul comunică persoanei
vizate informaţiile prevăzute la art. 13, precum şi următoarele informaţii
suplimentare:
a) temeiul juridic al prelucrării;
b) perioada pentru care sunt stocate datele cu caracter personal sau, în cazul în
care nu este posibil, criteriile utilizate pentru a stabili perioada respectivă;
c) dacă este cazul, categoriile de destinatari ai datelor cu caracter personal,
inclusiv din state terţe sau organizaţii internaţionale;
d) orice alte informaţii suplimentare, în funcţie de specificul activităţilor de
prelucrare, în special atunci când datele cu caracter personal sunt colectate fără
ştirea persoanei vizate.
ART. 15
(1) Operatorul poate dispune, după caz, măsura amânării, restricţionării sau
omiterii furnizării de informaţii persoanei vizate în condiţiile prevăzute la art. 14
numai dacă, ţinând seama de drepturile fundamentale şi interesele legitime ale
persoanei vizate, o astfel de măsură este necesară şi proporţională într-o
societate democratică pentru:
a) evitarea obstrucţionării bunei desfăşurări a procesului penal;
b) evitarea prejudicierii prevenirii, descoperirii, cercetării, urmăririi penale şi
combaterii infracţiunilor sau a executării pedepselor;
c) protejarea ordinii şi siguranţei publice;
d) protejarea securităţii naţionale;
e) protejarea drepturilor şi libertăţilor celorlalţi.
(2) Măsura amânării furnizării de informaţii se dispune pe o perioadă ce nu
poate depăşi un an, în situaţia în care incidenţa condiţiilor care fac imposibilă
comunicarea este limitată în timp. Măsura amânării poate fi prelungită în
interiorul termenului de un an. La împlinirea termenului pentru care măsura
amânării furnizării de informaţii a fost dispusă, operatorul transmite informaţiile
prevăzute de lege.
(3) Persoana vizată este informată în scris, în cel mult 60 de zile calendaristice
de la înregistrarea solicitării, cu privire la măsura amânării furnizării de
informaţii şi motivul dispunerii acesteia, cu privire la termenul pentru care a fost
dispusă această măsură, precum şi cu privire la faptul că se poate adresa
autorităţii de supraveghere cu plângere împotriva deciziei operatorului sau poate
ataca în instanţă decizia operatorului.

(4) Măsura restricţionării furnizării de informaţii se dispune în situaţia în care
incidenţa condiţiilor care fac imposibilă comunicarea nu este limitată în timp. În
situaţia restricţionării furnizării de informaţii, operatorul transmite persoanei
vizate un răspuns. Forma şi conţinutul răspunsului sunt stabilite de fiecare
operator în parte.
(5) Măsura omisiunii furnizării de informaţii se dispune în situaţia în care
chiar şi simpla informare a persoanei vizate cu privire la una sau mai multe
operaţiuni de prelucrare este de natură să afecteze una dintre activităţile
prevăzute la alin. (1) lit. a) - d).
(6) Omisiunea furnizării de informaţii poate să fie parţială sau totală. În
situaţia omisiunii parţiale, persoana vizată este informată, în termen de cel mult
60 de zile calendaristice de la înregistrarea solicitării, cu privire la categoriile de
prelucrări care nu sunt de natură a afecta activităţile prevăzute la alin. (1). În
situaţia omisiunii totale, operatorul transmite persoanei vizate un răspuns. Forma
şi conţinutul răspunsului sunt stabilite de fiecare operator în parte.
(7) Operatorul este obligat să ţină evidenţa situaţiilor în care a fost dispusă
măsura omiterii furnizării de informaţii şi să documenteze adoptarea acestei
măsuri.
(8) În luna ianuarie a fiecărui an, operatorul are obligaţia de a informa
autoritatea de supraveghere cu privire la situaţia statistică a măsurilor de
omisiune a furnizării de informaţii adoptate în anul precedent, defalcat pentru
fiecare dintre activităţile prevăzute la alin. (1) lit. a) - d).
ART. 16
(1) Persoana vizată are dreptul de a obţine de la operator, la cerere şi în mod
gratuit, confirmarea faptului că datele cu caracter personal care o privesc sunt
sau nu sunt prelucrate de acesta.
(2) Operatorul este obligat, în situaţia în care prelucrează date cu caracter
personal care privesc persoana vizată, să comunice acesteia, în termen de cel
mult 60 de zile calendaristice de la înregistrarea solicitării, în condiţiile
prevăzute la art. 12 alin. (2) şi (3), pe lângă confirmare, inclusiv datele cu
caracter personal care fac obiectul prelucrării, precum şi următoarele informaţii:
a) scopurile şi temeiul juridic al prelucrării;
b) categoriile de date cu caracter personal vizate;
c) destinatarii sau categoriile de destinatari cărora le-au fost divulgate datele
cu caracter personal, în special destinatarii din state terţe sau organizaţii
internaţionale;
d) acolo unde este posibil, perioada pentru care se preconizează că vor fi
stocate datele cu caracter personal sau, în cazul în care acest lucru nu este
posibil, criteriile utilizate pentru a stabili această perioadă;
e) dreptul de a solicita de la operator rectificarea sau ştergerea datelor cu
caracter personal sau restricţionarea prelucrării datelor cu caracter personal
referitoare la persoana vizată;

f) dreptul de a depune o plângere la autoritatea de supraveghere şi datele de
contact ale acesteia;
g) comunicarea datelor cu caracter personal care sunt în curs de prelucrare şi a
oricărei informaţii disponibile cu privire la originea datelor cu caracter personal.
ART. 17
(1) Dispoziţiile art. 16 nu se aplică dacă, ţinând seama de drepturile
fundamentale şi interesele legitime ale persoanei fizice, o astfel de măsură este
necesară şi proporţională într-o societate democratică pentru:
a) evitarea obstrucţionării bunei desfăşurări a procesului penal;
b) evitarea prejudicierii prevenirii, descoperirii, cercetării, urmăririi penale şi
combaterii infracţiunilor sau a executării pedepselor;
c) protejarea ordinii şi siguranţei publice;
d) protejarea securităţii naţionale;
e) protejarea drepturilor şi libertăţilor celorlalţi.
(2) Măsura limitării dreptului de acces poate să fie totală sau parţială şi se
dispune cu privire la una sau mai multe operaţiuni de prelucrare în situaţia
cărora dezvăluirea este de natură să afecteze una dintre activităţile prevăzute la
alin. (1).
(3) În situaţia prevăzută la alin. (2), persoana vizată poate fi informată cu
privire la categoriile de prelucrări care nu sunt de natură a afecta activităţile
prevăzute la alin. (1), motivul adoptării acestei măsuri, precum şi cu privire la
posibilitatea de a depune o plângere la autoritatea de supraveghere sau de a se
adresa instanţei.
(4) Prin excepţie de la dispoziţiile alin. (3), motivul adoptării măsurii de
limitare a dreptului de acces nu se comunică în situaţia în care dezvăluirea
acestuia este de natură să afecteze una dintre activităţile prevăzute la alin. (1) lit.
a) - d).
(5) Operatorul este obligat să ţină evidenţa cazurilor în care a fost dispusă
măsura de limitare a dreptului de acces şi să documenteze adoptarea acestei
măsuri.
(6) În luna ianuarie a fiecărui an, operatorul are obligaţia de a informa
autoritatea de supraveghere cu privire la situaţia statistică a cazurilor în care a
fost adoptată măsura de limitare a dreptului de acces în anul precedent, defalcat
pentru fiecare dintre activităţile prevăzute la alin. (1).
ART. 18
(1) Persoana vizată are dreptul de a obţine de la operator, la cerere şi în mod
gratuit, rectificarea datelor cu caracter personal inexacte care o privesc.
(2) Persoana vizată are dreptul de a solicita completarea datelor cu caracter
personal care o privesc, inclusiv prin furnizarea unei declaraţii suplimentare.
(3) Operatorul are obligaţia de a şterge, prin proceduri ireversibile, din oficiu
sau la cererea persoanei vizate, datele cu caracter personal a căror prelucrare nu
este conformă dispoziţiilor art. 1 alin. (2), art. 5 sau 10 ori care trebuie şterse în
virtutea îndeplinirii unei obligaţii prevăzute expres de lege.

(4) Operatorul are obligaţia de a restricţiona prelucrarea datelor cu caracter
personal, şi nu de a le şterge, în cazul în care este incidentă una dintre
următoarele situaţii:
a) exactitatea datelor cu caracter personal este contestată de persoana vizată,
iar exactitatea sau inexactitatea datelor respective nu poate fi stabilită cu
certitudine;
b) datele cu caracter personal trebuie să fie păstrate ca mijloace de probă.
(5) Operatorul este obligat să comunice persoanei vizate, în condiţiile art. 12
alin. (2) - (4), în termen de cel mult 60 de zile calendaristice de la înregistrarea
solicitării, confirmarea sau, după caz, infirmarea soluţionării cererilor formulate
potrivit prevederilor alin. (1), (2) sau (3), motivele pe care se întemeiază măsura
infirmării, precum şi faptul că se poate adresa cu plângere la autoritatea de
supraveghere sau poate ataca în instanţă decizia operatorului.
(6) Termenul prevăzut la alin. (5) poate fi prelungit cu până la 60 de zile
calendaristice, în măsura în care soluţionarea cererilor necesită proceduri
complexe, în special consultarea unor autorităţi competente din străinătate.
Persoana vizată este informată cu privire la prelungirea termenului înainte de
expirarea termenului iniţial.
(7) Ridicarea restricţionării prelucrării instituite potrivit prevederilor alin. (4)
lit. a) se realizează de către operator, concomitent cu notificarea persoanei vizate
cu privire la măsura adoptată.
(8) Dispoziţiile alin. (5) nu se aplică dacă, ţinând seama de drepturile
fundamentale şi interesele legitime ale persoanei fizice, o astfel de măsură este
necesară şi proporţională într-o societate democratică pentru:
a) a evita obstrucţionarea bunei desfăşurări a procesului penal;
b) a nu prejudicia prevenirea, descoperirea, cercetarea, urmărirea penală şi
combaterea infracţiunilor sau executarea pedepselor;
c) a proteja ordinea şi siguranţa publică;
d) a proteja securitatea naţională;
e) a proteja drepturile şi libertăţile celorlalţi.
ART. 19
(1) În situaţia rectificării datelor cu caracter personal potrivit prevederilor art.
18 alin. (1), operatorul are obligaţia să verifice modul în care acestea au fost
colectate.
(2) În cazul în care datele cu caracter personal au fost colectate prin transfer
de la o autoritate competentă, operatorul are obligaţia să transmită acesteia o
notificare cu privire la rectificarea datelor.
(3) În situaţia rectificării, ştergerii ori restricţionării datelor cu caracter
personal potrivit prevederilor art. 18 alin. (1), (3) sau (4), operatorul are
obligaţia să verifice dacă acestea au fost transmise unui destinatar anterior
rectificării.
(4) În cazul în care datele cu caracter personal au fost transmise unui
destinatar anterior rectificării, operatorul are obligaţia să transmită acestuia o

notificare cu privire la rectificarea, ştergerea ori restricţionarea prelucrării
datelor cu caracter personal, după caz.
(5) Destinatarul situat pe teritoriul României ori căruia i se aplică legea
română are obligaţia de a dispune o măsură similară celei cu privire la care a
fost notificat, cu excepţia incidenţei, în cazul ştergerii ori restricţionării datelor
cu caracter personal, a uneia dintre următoarele situaţii:
a) datele sunt necesare pentru prevenirea, descoperirea, cercetarea, urmărirea
penală şi combaterea infracţiunilor ori executarea pedepselor, altele decât cele
pentru care au fost transmise;
b) datele sunt necesare pentru derularea altor proceduri judiciare sau
administrative direct legate de prevenirea, descoperirea, cercetarea, urmărirea
penală şi combaterea infracţiunilor ori executarea pedepselor;
c) datele sunt necesare pentru prevenirea unui pericol iminent şi grav la adresa
ordinii şi siguranţei publice.
(6) În situaţia incidenţei vreuneia dintre situaţiile prevăzute la alin. (5) lit. a) c), persoana vizată este informată cu aplicarea, după caz, a dispoziţiilor art. 14,
cu privire la măsura adoptată, motivele pe care se întemeiază măsura infirmării,
precum şi cu privire la faptul că se poate adresa cu plângere autorităţii de
supraveghere sau poate ataca în instanţă decizia operatorului.
ART. 20
(1) În situaţiile prevăzute la art. 15, art. 17 alin. (3) sau art. 19 alin. (6),
persoana vizată se poate adresa autorităţii de supraveghere pentru exercitarea
drepturilor prevăzute de lege.
(2) Operatorul are obligaţia de a informa persoana vizată cu privire la
posibilitatea prevăzută la alin. (1).
(3) În situaţia prevăzută la alin. (1), autoritatea de supraveghere întreprinde
măsurile necesare potrivit atribuţiilor sale legale.
(4) Autoritatea de supraveghere informează persoana vizată cu privire la
aspectele constatate, precum şi cu privire la posibilitatea de a se adresa instanţei
de judecată.
ART. 21
Art. 13, 16 şi 18 se aplică inclusiv în cazul în care datele cu caracter personal
sunt cuprinse în hotărâri judecătoreşti, în cazierul judiciar sau în cadrul
procesului penal, cu excepţia situaţiilor expres prevăzute de lege.
ART. 22
(1) Operatorul, ţinând seama de natura, domeniul de aplicare, contextul şi
scopurile prelucrării, precum şi de gradul de ingerinţă în drepturile şi libertăţile
persoanelor fizice, este obligat să aplice măsurile tehnice şi organizatorice
adecvate pentru a asigura şi a fi în măsură să demonstreze efectuarea prelucrării
în conformitate cu prezenta lege.
(2) Măsurile adoptate potrivit prevederilor alin. (1) trebuie să fie
proporţionale cu operaţiunile de prelucrare realizate de către operator şi includ
politici corespunzătoare de protecţie a datelor cu caracter personal.

ART. 23
(1) În scopul punerii în aplicare în mod eficient a principiilor de protecţie a
datelor cu caracter personal, precum şi pentru reducerea la minimum a
prelucrărilor de date cu caracter personal, dar şi în scopul integrării garanţiilor
necesare în cadrul prelucrării, pentru a îndeplini cerinţele prezentei legi şi pentru
a proteja drepturile persoanelor vizate, operatorul este obligat ca, la momentul
stabilirii mijloacelor de prelucrare, precum şi la cel al prelucrării efective, să
pună în aplicare măsuri tehnice şi organizatorice adecvate, având în vedere:
a) stadiul actual al tehnologiei;
b) costurile de punere în aplicare;
c) natura, domeniul de aplicare, contextul şi scopurile prelucrării;
d) riscurile cu grade diferite de probabilitate şi de gravitate la adresa
drepturilor şi libertăţilor persoanelor fizice pe care le prezintă prelucrarea.
(2) Pentru îndeplinirea obiectivelor prevăzute la alin. (1), operatorul
evaluează, la momentul stabilirii mijloacelor de prelucrare, în scopul
identificării măsurilor tehnice şi organizatorice adecvate, cel puţin posibilitatea
introducerii unei soluţii de pseudonimizare ori a unei alte soluţii tehnice cu efect
similar.
(3) Operatorul are obligaţia de a pune în aplicare măsuri tehnice şi
organizatorice adecvate prin care să se asigure că, în mod implicit, sunt
prelucrate numai date cu caracter personal care sunt necesare pentru fiecare scop
specific al prelucrării.
(4) Obligaţia prevăzută la alin. (3) vizează:
a) volumul de date cu caracter personal colectate;
b) gradul de prelucrare a acestora;
c) perioada de stocare;
d) accesibilitatea acestora.
(5) Prin măsurile dispuse potrivit prevederilor alin. (3) şi (4), operatorul
trebuie să se asigure că datele cu caracter personal nu sunt accesibile, fără
intervenţie umană, unui număr nedefinit de utilizatori.
ART. 24
(1) Operatorii asociaţi se desemnează printr-un act normativ, în cuprinsul
căruia se stabilesc, în comun, scopurile şi mijloacele de prelucrare a datelor cu
caracter personal.
(2) Actul normativ prevăzut la alin. (1) trebuie să cuprindă o delimitare a
responsabilităţilor ce revin fiecăruia dintre operatorii asociaţi în condiţiile
prezentei legi.
(3) Actul normativ prevăzut la alin. (1) trebuie să cuprindă cel puţin
următoarele aspecte:
a) modalitatea de exercitare a drepturilor persoanelor vizate, în raport cu
oricare dintre operatori;
b) îndatoririle fiecăruia dintre operatorii asociaţi cu privire la furnizarea
informaţiilor prevăzute la art. 13;

c) punctul de contact unic pentru persoanele vizate.
(4) În situaţia în care scopurile şi mijloacele de prelucrare nu sunt stabilite
prin act normativ, responsabilităţile ce revin în condiţiile prezentei legi
operatorilor asociaţi pot fi stabilite prin intermediul unui act juridic. Acesta
trebuie să cuprindă elementele prevăzute la alin. (3) şi este supus obligaţiei de
punere la dispoziţia persoanelor vizate. Obligaţia de punere la dispoziţie trebuie
îndeplinită cu minimum 5 zile înainte de intrarea în vigoare a respectivului act
juridic.
ART. 25
(1) Desemnarea persoanelor împuternicite de către operator este posibilă doar
dacă există suficiente garanţii pentru punerea în aplicare a măsurilor tehnice şi
organizatorice adecvate, astfel încât prelucrarea să îndeplinească cerinţele
prezentei legi şi să asigure protecţia drepturilor persoanei vizate.
(2) Desemnarea, de către o persoană împuternicită de către operator, a unei
alte persoane împuternicite în scopul realizării uneia sau mai multor operaţiuni
de prelucrare nu este posibilă decât cu acordul scris al operatorului. Acordul
scris poate fi emis doar dacă sunt îndeplinite condiţiile prevăzute la alin. (1).
(3) Persoana împuternicită de către operator are obligaţia de a informa
operatorul cu privire la orice modificări preconizate privind adăugarea sau
înlocuirea altor persoane împuternicite de către operator.
(4) Desemnarea prevăzută la alin. (1) sau, după caz, alin. (2) se realizează prin
intermediul unui contract sau protocol încheiat între părţi, care trebuie să
detalieze:
a) obiectul şi durata prelucrării;
b) natura şi scopul prelucrării;
c) tipul de date cu caracter personal şi categoriile de persoane vizate;
d) obligaţiile şi drepturile operatorului.
(5) Protocolul sau, după caz, contractul prevăzut la alin. (4) se pune la
dispoziţia persoanelor vizate şi trebuie să stabilească în sarcina persoanei
împuternicite de către operator următoarele obligaţii:
a) să acţioneze numai la instrucţiunile operatorului;
b) să garanteze faptul că persoanele autorizate să prelucreze date cu caracter
personal s-au angajat să respecte confidenţialitatea sau au o obligaţie legală de
confidenţialitate corespunzătoare;
c) să asiste operatorul prin orice mijloace adecvate pentru a asigura
respectarea dispoziţiilor privind drepturile persoanei vizate;
d) să şteargă sau să returneze, din dispoziţia operatorului, toate datele cu
caracter personal după încetarea furnizării serviciilor de prelucrare a datelor cu
caracter personal şi să elimine copiile existente, cu excepţia cazului în care
există o dispoziţie legală expresă care îl abilitează să stocheze în continuare
datele;
e) să pună la dispoziţia operatorului toate informaţiile necesare pentru a
demonstra respectarea dispoziţiilor prezentului articol;

f) să respecte condiţiile prevăzute la alin. (2) - (4) pentru recrutarea unei alte
persoane împuternicite de către operator.
(6) Protocolul sau, după caz, contractul prevăzut la alin. (4) poate fi pus la
dispoziţia persoanelor vizate, la cerere, în format electronic.
(7) Persoana împuternicită de către operator este considerată operator în cazul
în care, prin încălcarea dispoziţiilor prezentei legi, aceasta stabileşte scopurile şi
mijloacele de prelucrare pentru datele cu caracter personal puse la dispoziţie de
către operator.
(8) În situaţia prevăzută la alin. (7), operatorul este exonerat de răspundere
numai în situaţia în care demonstrează că persoana împuternicită de operator a
acţionat cu rea-credinţă.
ART. 26
(1) Se interzice persoanei împuternicite de către operator să prelucreze datele
cu caracter personal cu depăşirea instrucţiunilor primite de la operator, cu
excepţia situaţiilor prevăzute expres de lege.
(2) Orice persoană care acţionează sub autoritatea operatorului sau a
persoanei împuternicite de către operator, care are acces la date cu caracter
personal, nu poate să le prelucreze decât pe baza instrucţiunilor operatorului, cu
excepţia situaţiilor prevăzute expres de lege.
ART. 27
(1) Operatorul este obligat să ţină evidenţa tuturor categoriilor de activităţi de
prelucrare aflate în responsabilitatea sa.
(2) Evidenţa prevăzută la alin. (1) cuprinde următoarele informaţii:
a) denumirea şi datele de contact ale operatorului şi, după caz, ale
operatorului asociat şi ale responsabilului cu protecţia datelor;
b) scopul sau scopurile prelucrării;
c) categoriile de destinatari cărora le-au fost sau le vor fi divulgate datele cu
caracter personal, inclusiv destinatarii din ţări terţe sau organizaţii
internaţionale;
d) o descriere a categoriilor de persoane vizate şi a categoriilor de date cu
caracter personal care sunt prelucrate;
e) dacă este cazul, menţiuni cu privire la desfăşurarea activităţii de creare de
profiluri;
f) dacă este cazul, categoriile de transferuri de date cu caracter personal către
un stat terţ sau o organizaţie internaţională;
g) indicarea temeiului juridic al operaţiunii de prelucrare, inclusiv al
transferurilor de date cu caracter personal efectuate;
h) dacă este posibil, termenele-limită preconizate pentru ştergerea diferitelor
categorii de date cu caracter personal;
i) dacă este posibil, o descriere generală a măsurilor tehnice şi organizatorice
de securitate menţionate la art. 35.
ART. 28

(1) Persoana împuternicită de către operator este obligată să ţină evidenţa
tuturor categoriilor de activităţi de prelucrare aflate în responsabilitatea sa.
(2) Evidenţa prevăzută la alin. (1) cuprinde următoarele informaţii:
a) numele şi datele de contact ale persoanei sau persoanelor împuternicite de
către operator, ale fiecărui operator în numele căruia acţionează această persoană
şi, după caz, cele ale responsabilului cu protecţia datelor cu caracter personal;
b) categoriile de activităţi de prelucrare desfăşurate în numele fiecărui
operator;
c) după caz, transferurile de date cu caracter personal către un stat terţ sau
către o organizaţie internaţională, inclusiv indicarea statului terţ sau a
organizaţiei internaţionale respective, atunci când au primit instrucţiuni explicite
în acest sens de la operator;
d) dacă este posibil, o descriere generală a măsurilor tehnice şi organizatorice
de securitate menţionate la art. 35.
ART. 29
(1) Evidenţele prevăzute la art. 27 şi 28 se păstrează în format hârtie şi în
format electronic.
(2) Operatorul şi persoana împuternicită de către operator au obligaţia de a
pune la dispoziţia autorităţii de supraveghere, la solicitarea acesteia, evidenţele
prevăzute la art. 27 şi 28.
ART. 30
(1) Operatorul sau persoana împuternicită de către operator este
obligat/obligată să înregistreze, în cadrul sistemelor de prelucrare automată,
toate operaţiunile de prelucrare a datelor cu caracter personal.
(2) Înregistrările prevăzute la alin. (1) trebuie să conţină cel puţin următoarele
informaţii:
a) tipul operaţiunii de prelucrare;
b) codul de identificare a utilizatorului şi a staţiei de lucru folosite;
c) numele fişierului accesat;
d) numărul operaţiunilor de prelucrare efectuate;
e) codul operaţiei executate sau programul folosit;
f) data accesului - an, lună, zi, cu precizarea inclusiv a orei şi minutului la
care a fost efectuată prelucrarea.
(3) În cazul operaţiunilor de prelucrare sub forma consultării sau divulgării
este obligatorie înregistrarea motivului prelucrării care trebuie să permită
identificarea documentului/situaţiei concrete care a stat la bază şi a justificat
prelucrarea datelor cu caracter personal şi, după caz, a destinatarilor datelor cu
caracter personal.
(4) Înregistrările prevăzute la alin. (1) pot fi utilizate doar în următoarele
situaţii:
a) verificarea legalităţii prelucrării;
b) monitorizare proprie realizată de către operator sau, după caz, de către
persoana împuternicită de către operator;

c) asigurarea integrităţii şi a securităţii datelor cu caracter personal;
d) în cadrul unor proceduri penale, în condiţiile şi cu restricţiile impuse de
lege.
(5) Responsabilul cu protecţia datelor cu caracter personal, în realizarea
atribuţiilor sale, are acces la înregistrările prevăzute la alin. (1).
(6) Înregistrările prevăzute la alin. (1) se pun la dispoziţia autorităţii de
supraveghere, la cererea acesteia.
ART. 31
Operatorul sau, după caz, persoana împuternicită de către operator este
obligată să coopereze cu autoritatea de supraveghere, la cererea acesteia, şi să
dispună orice măsură necesară îndeplinirii sarcinilor acesteia.
ART. 32
(1) În situaţia în care se intenţionează introducerea unei noi prelucrări de date
cu caracter personal, în special în situaţia în care aceasta implică utilizarea de
noi tehnologii, operatorul este obligat să evalueze următoarele aspecte ale
prelucrării:
a) natura datelor cu caracter personal prelucrate;
b) domeniul de aplicare;
c) contextul şi scopurile prelucrării.
(2) În măsura în care prelucrarea prevăzută la alin. (1) este susceptibilă să
genereze un risc ridicat la adresa drepturilor şi libertăţilor persoanelor fizice,
operatorul este obligat ca înaintea prelucrării să efectueze o evaluare a
impactului operaţiunilor de prelucrare preconizate asupra datelor cu caracter
personal.
(3) Pentru operaţiunile de prelucrare existente, operatorii sunt obligaţi să
realizeze evaluarea prevăzută la alin. (1) şi, după caz, evaluarea impactului
operaţiunilor de prelucrare prevăzută la alin. (2) în termen de 2 ani de la intrarea
în vigoare a prezentei legi.
(4) Evaluarea impactului operaţiunilor de prelucrare prevăzută la alin. (2)
cuprinde cel puţin următoarele:
a) descrierea generală a operaţiunilor de prelucrare preconizate;
b) evaluarea riscurilor la adresa drepturilor şi libertăţilor persoanelor vizate;
c) măsurile preconizate în vederea abordării riscurilor;
d) garanţiile, măsurile de securitate şi mecanismele menite să asigure
protecţia datelor cu caracter personal şi să demonstreze respectarea dispoziţiilor
prezentei legi, luând în considerare drepturile şi interesele legitime ale
persoanelor vizate şi ale celorlalte persoane interesate.
ART. 33
(1) Operatorul sau, după caz, persoana împuternicită de către operator este
obligat/obligată să consulte autoritatea de supraveghere înainte de prelucrarea
datelor cu caracter personal care fac parte dintr-un sistem nou de evidenţă a
datelor, în situaţiile în care:

a) evaluarea impactului asupra protecţiei datelor cu caracter personal
prevăzută la art. 32 indică faptul că prelucrarea ar genera un risc ridicat în
absenţa măsurilor luate de operator pentru atenuarea riscului;
b) tipul de prelucrare, în special în cazul în care se utilizează noi tehnologii,
mecanisme sau proceduri, implică un risc ridicat la adresa drepturilor şi
libertăţilor persoanelor vizate.
(2) În cadrul procedurilor de elaborare a proiectelor de acte normative care
reglementează prelucrări de date cu caracter personal sau în baza cărora vor fi
realizate astfel de prelucrări este obligatorie consultarea autorităţii de
supraveghere.
(3) Autoritatea de supraveghere este abilitată să stabilească o listă a
operaţiunilor de prelucrare care fac obiectul consultării prealabile prevăzute la
alin. (1).
(4) Operatorul sau, după caz, persoana împuternicită de către operator
transmite autorităţii de supraveghere, în termen de 30 de zile calendaristice de la
finalizare, dar înainte de începerea prelucrării, evaluarea prevăzută la art. 32.
(5) La cererea autorităţii de supraveghere, operatorul sau, după caz, persoana
împuternicită de către operator pune la dispoziţia acesteia orice informaţie în
scopul evaluării conformităţii prelucrării şi a riscurilor la adresa protecţiei
datelor cu caracter personal ale persoanei vizate şi a garanţiilor aferente.
ART. 34
(1) În cazul în care autoritatea de supraveghere constată că operaţiunile de
prelucrare pentru care este consultată potrivit prevederilor art. 33 încalcă
dispoziţiile prezentei legi, în special în cazul în care riscul nu a fost identificat
sau atenuat într-o măsură suficientă de către operator, aceasta formulează şi
transmite operatorului sau, după caz, persoanei împuternicite de către operator
observaţii sau recomandări, în termen de cel mult 30 de zile lucrătoare de la data
înregistrării cererii de consultare.
(2) În funcţie de complexitatea prelucrării preconizate, termenul prevăzut la
alin. (1) poate fi prelungit cu 20 de zile lucrătoare. Autoritatea de supraveghere
informează operatorul şi, după caz, persoana împuternicită de către operator, în
termen de 20 de zile lucrătoare de la înregistrarea cererii de consultare, cu
privire la prelungirea termenului, inclusiv cu privire la motivele acesteia.
(3) Dreptul autorităţii de supraveghere de a formula observaţii sau
recomandări, în situaţia prevăzută la alin. (1), nu afectează în niciun fel
exercitarea oricăreia dintre competenţele acesteia prevăzute în Legea nr.
102/2005, cu modificările şi completările ulterioare.
ART. 35
(1) Operatorul sau, după caz, persoana împuternicită de către operator
implementează măsuri tehnice şi organizatorice adecvate în vederea asigurării
unui nivel de securitate corespunzător.
(2) La stabilirea nivelului de securitate corespunzător, operatorul sau, după
caz, persoana împuternicită de acesta are în vedere stadiul actual al tehnologiei

şi costurile implementării şi ţine seama de natura, domeniul de aplicare,
contextul şi scopurile prelucrării, precum şi de gradul de ingerinţă asupra
drepturilor şi libertăţilor persoanelor fizice, în special cu privire la prelucrarea
categoriilor speciale de date cu caracter personal prevăzute la art. 10.
(3) În situaţia prelucrărilor prin mijloace automate, operatorul sau, după caz,
persoana împuternicită de către operator este obligată să realizeze o evaluare a
riscurilor incidente prelucrărilor preconizate.
(4) În urma evaluării prevăzute la alin. (3), operatorul sau, după caz, persoana
împuternicită de către operator are obligaţia punerii în aplicare a măsurilor
menite:
a) să asigure controlul accesului la echipamentele de prelucrare utilizate
pentru prelucrare, denumit în continuare controlul accesului la echipamente;
b) să asigure controlul asupra suporturilor de date, în scopul împiedicării
oricărei citiri, copieri, modificări sau eliminări neautorizate a acestora, denumit
în continuare controlul suporturilor de date;
c) să asigure controlul asupra introducerii de date cu caracter personal,
precum şi asupra inspectării, modificării sau ştergerii neautorizate a datelor cu
caracter personal stocate, denumit în continuare controlul stocării;
d) să asigure controlul asupra utilizării sistemelor de prelucrare automată cu
ajutorul echipamentelor de comunicare a datelor, denumit în continuare
controlul utilizatorului;
e) să asigure faptul că persoanele autorizate au acces numai la datele cu
caracter personal pentru care au autorizare, denumit în continuare controlul
accesului la date;
f) să asigure că sunt posibile verificarea şi identificarea organismelor cărora
le-au fost transmise sau puse la dispoziţie sau s-ar putea să le fie transmise sau
puse la dispoziţie date cu caracter personal utilizându-se echipamente de
comunicare a datelor, denumit în continuare controlul comunicării;
g) să asigure că este posibil ca ulterior să se verifice şi să se identifice datele
cu caracter personal introduse în sistemele de prelucrare automată, momentul
introducerii datelor cu caracter personal şi entitatea care le-a introdus, denumit
în continuare controlul introducerii datelor;
h) să împiedice citirea, copierea, modificarea sau ştergerea neautorizată a
datelor cu caracter personal în timpul transferurilor de date cu caracter personal
sau în timpul transportării suporturilor de date, denumit în continuare controlul
transportării;
i) să asigure posibilitatea recuperării sistemelor instalate în cazul unei
întreruperi, denumită în continuare recuperarea;
j) să asigure funcţionarea, fiabilitatea şi integritatea sistemului, prin instituirea
de măsuri de raportare a defecţiunilor de funcţionare, precum şi de asigurare a
imposibilităţii coruperii datelor cu caracter personal stocate din cauza
funcţionării defectuoase a sistemului.
ART. 36

(1) În cazul în care operatorul constată o încălcare a securităţii datelor,
notifică fără întârzieri nejustificate autoritatea de supraveghere.
(2) În funcţie de complexitatea încălcării securităţii, notificarea prevăzută la
alin. (1) se transmite nu mai târziu de 72 de ore. În această situaţie, operatorul
este obligat să transmită şi o justificare a întârzierii. Termenul începe să curgă de
la momentul la care operatorul a luat cunoştinţă despre încălcarea securităţii
datelor cu caracter personal.
(3) Notificarea prevăzută la alin. (1) nu este necesară în cazul în care
încălcarea securităţii datelor cu caracter personal nu este susceptibilă să
genereze un risc la adresa drepturilor şi libertăţilor persoanelor fizice.
(4) Persoana împuternicită de către operator are obligaţia să informeze
operatorul, fără întârzieri nejustificate, cu privire la existenţa unei încălcări a
securităţii datelor cu caracter personal.
(5) Operatorul are obligaţia să implementeze toate măsurile necesare pentru a
se asigura că persoana împuternicită de către operator respectă şi îndeplineşte
obligaţiile ce îi revin potrivit prevederilor alin. (4).
(6) Notificarea prevăzută la alin. (1) trebuie să conţină cel puţin următoarele
informaţii:
a) o descriere a naturii încălcării securităţii datelor cu caracter personal,
inclusiv, acolo unde este posibil, categoriile şi numărul aproximativ de persoane
vizate în cauză, precum şi categoriile şi numărul aproximativ de înregistrări de
date cu caracter personal în cauză;
b) numele şi datele de contact ale responsabilului cu protecţia datelor sau un
alt punct de contact de unde se pot obţine mai multe informaţii;
c) descrierea consecinţelor probabile ale încălcării securităţii datelor cu
caracter personal;
d) descrierea măsurilor luate sau propuse de operator pentru a remedia
încălcarea securităţii datelor cu caracter personal, inclusiv, dacă este cazul, a
măsurilor necesare pentru a atenua eventualele efecte adverse ale acesteia.
(7) În cazul în care nu este posibilă furnizarea, în acelaşi timp, a informaţiilor
prevăzute la alin. (6), acestea pot fi transmise treptat, fără întârzieri nejustificate,
într-un termen care să nu depăşească 48 de ore de la momentul transmiterii
notificării iniţiale.
ART. 37
(1) Operatorul are obligaţia să documenteze toate cazurile de încălcare a
securităţii datelor cu caracter personal şi să păstreze documentele pentru o
perioadă de 5 ani de la transmiterea notificării prevăzute la art. 36.
(2) Documentele prevăzute la alin. (1) trebuie să cuprindă:
a) descrierea situaţiei în care a avut loc încălcarea securităţii datelor cu
caracter personal;
b) descrierea efectelor acesteia;
c) descrierea măsurilor de remediere întreprinse.

(3) Documentele prevăzute la alin. (1) trebuie să permită autorităţii de
supraveghere să verifice respectarea dispoziţiilor prezentului articol.
ART. 38
(1) Operatorul are obligaţia să transmită informaţiile prevăzute la art. 36 alin.
(6) către entitatea care, după caz, a furnizat datele cu caracter personal sau către
care au fost transmise datele cu caracter personal, în cazul în care încălcarea
securităţii datelor implică date cu caracter personal care au fost transmise de un
operator dintr-un alt stat membru sau către un astfel de operator.
(2) Transmiterea informaţiilor potrivit alin. (1) se realizează în termenul
prevăzut la art. 36 alin. (2).
ART. 39
(1) În cazul în care încălcarea securităţii datelor cu caracter personal este
susceptibilă să genereze un risc ridicat la adresa drepturilor şi libertăţilor
persoanelor fizice, operatorul informează persoana vizată, fără întârzieri
nejustificate, dar nu mai mult de 10 zile calendaristice de la notificarea
autorităţii de supraveghere, realizată în temeiul prevederilor art. 36, cu privire la
încălcarea securităţii datelor cu caracter personal.
(2) Informarea prevăzută la alin. (1) trebuie să conţină o descriere, folosind un
limbaj simplu şi clar, a naturii încălcării securităţii datelor cu caracter personal şi
cel puţin informaţiile prevăzute la art. 36 alin. (6) lit. b) - d).
(3) Informarea prevăzută la alin. (1) nu este necesară în cazul în care este
îndeplinită oricare dintre următoarele condiţii:
a) operatorul a pus în aplicare măsuri tehnologice şi organizatorice adecvate
de protecţie, incidente în cazul datelor cu caracter personal afectate de încălcarea
securităţii datelor cu caracter personal, în special măsuri prin care se asigură că
datele cu caracter personal devin neinteligibile oricărei persoane care nu este
autorizată să le acceseze, cum ar fi criptarea;
b) operatorul a luat măsuri ulterioare prin care se asigură că riscul ridicat la
adresa drepturilor şi libertăţilor persoanelor vizate menţionat la alin. (1) nu mai
este susceptibil să se materializeze;
c) necesită un efort disproporţionat; în acest caz, informarea se înlocuieşte cu
informarea publică sau o măsură similară prin care persoanele vizate sunt
informate într-un mod la fel de eficace.
(4) În situaţia primirii unei notificări potrivit prevederilor art. 36, autoritatea
de supraveghere, luând în considerare probabilitatea ca încălcarea securităţii
datelor cu caracter personal să genereze un risc ridicat, poate dispune
operatorului să informeze persoana vizată sau, după caz, să constate că oricare
dintre situaţiile prevăzute la alin. (3) este incidentă.
(5) Informarea prevăzută la alin. (1) poate fi amânată, restricţionată sau omisă
în condiţiile prevederilor art. 15.
ART. 40
(1) Operatorul este obligat să desemneze un responsabil cu protecţia datelor
cu caracter personal.

(2) Instanţele sunt exceptate de la obligaţia prevăzută la alin. (1) atunci când
acţionează în exerciţiul funcţiei lor judiciare.
(3) Poate fi desemnată responsabil cu protecţia datelor persoana care
îndeplineşte următoarele condiţii:
a) deţine calităţi profesionale corespunzătoare;
b) deţine cunoştinţe de specialitate în domeniul legislaţiei şi practicilor
privind protecţia datelor cu caracter personal;
c) are capacitatea de a îndeplini sarcinile prevăzute la art. 42.
(4) Luând în considerare structura organizatorică şi dimensiunea lor, mai
multe autorităţi competente pot desemna acelaşi responsabil cu protecţia datelor.
(5) Operatorul are obligaţia să publice datele de contact ale responsabilului cu
protecţia datelor şi să le comunice autorităţii de supraveghere.
ART. 41
(1) Operatorul are obligaţia de a consulta responsabilul cu protecţia datelor cu
caracter personal în mod corespunzător şi în timp util în toate aspectele legate de
protecţia datelor cu caracter personal.
(2) Operatorul are obligaţia de a acorda sprijin responsabilului cu protecţia
datelor cu caracter personal în îndeplinirea sarcinilor prevăzute la art. 42, în
special prin, dar fără a se limita la:
a) asigurarea resurselor necesare pentru îndeplinirea sarcinilor;
b) asigurarea accesului la datele cu caracter personal şi la operaţiunile de
prelucrare;
c) asigurarea resurselor necesare pentru menţinerea cunoştinţelor de
specialitate şi adaptarea la noile tehnologii.
ART. 42
Responsabilul cu protecţia datelor îndeplineşte următoarele sarcini principale:
a) informează şi consiliază operatorul şi angajaţii acestuia care efectuează
prelucrarea cu privire la obligaţiile care le revin în temeiul prezentei legi şi al
altor dispoziţii legale privind protecţia datelor cu caracter personal;
b) monitorizează respectarea dispoziţiilor prezentei legi, a altor dispoziţii
legale privind protecţia datelor cu caracter personal şi a politicilor operatorului
în ceea ce priveşte protecţia datelor cu caracter personal, inclusiv alocarea
responsabilităţilor şi acţiunilor de conştientizare şi de formare a personalului
implicat în operaţiunile de prelucrare, precum şi auditurile aferente;
c) consiliază, la cerere, cu privire la evaluarea impactului asupra protecţiei
datelor cu caracter personal şi monitorizarea funcţionării acesteia, în
conformitate cu art. 32;
d) cooperează cu autoritatea de supraveghere;
e) este desemnat persoană de contact în relaţia cu autoritatea de supraveghere
privind aspectele legate de prelucrare, asigurând consultarea prealabilă
prevăzută la art. 33, precum şi, dacă este cazul, consultarea cu privire la orice
altă chestiune.
ART. 43

(1) Transferul de date cu caracter personal care sunt în curs de prelucrare sau
care sunt destinate prelucrării după transferul către un stat terţ sau către o
organizaţie internaţională, inclusiv transferurile ulterioare către un alt stat terţ
sau o altă organizaţie internaţională, poate avea loc doar cu respectarea
dispoziţiilor prezentei legi şi numai dacă sunt îndeplinite următoarele condiţii:
a) transferul este necesar pentru realizarea scopurilor prevăzute la art. 1;
b) datele cu caracter personal sunt transferate unui operator dintr-o ţară terţă,
care este o autoritate competentă, în sensul art. 4 lit. g), sau unei organizaţii
internaţionale, înfiinţată în scopul prevăzut la art. 1;
c) în cazul în care datele cu caracter personal au fost transmise sau au fost
puse la dispoziţie de către autorităţile competente ale altui stat membru, acel stat
membru a autorizat în prealabil efectuarea transferului, în conformitate cu
dreptul său intern;
d) Comisia a adoptat o decizie privind caracterul adecvat al nivelului de
protecţie, în temeiul art. 36 din Directiva (UE) 2016/680 a Parlamentului
European şi a Consiliului din 27 aprilie 2016 privind protecţia persoanelor fizice
referitor la prelucrarea datelor cu caracter personal de către autorităţile
competente în scopul prevenirii, depistării, investigării sau urmăririi penale a
infracţiunilor sau al executării pedepselor şi privind libera circulaţie a acestor
date şi de abrogare a Deciziei-cadru 2008/977/JAI a Consiliului, sau, în absenţa
unei astfel de decizii, există sau se oferă garanţii adecvate în temeiul art. 37 din
Directivă sau, în absenţa unei decizii privind caracterul adecvat al nivelului de
protecţie în conformitate cu art. 36 sau a unor garanţii adecvate în conformitate
cu art. 37, se aplică derogări pentru situaţii speciale în conformitate cu art. 38
din aceasta;
e) în cazul unui transfer ulterior către un alt stat terţ sau organizaţie
internaţională, autoritatea competentă care a realizat transferul iniţial sau o altă
autoritate competentă din acelaşi stat membru autorizează transferul ulterior,
ţinând seama în mod corespunzător de toţi factorii relevanţi.
(2) La evaluarea factorilor relevanţi pentru transfer, în condiţiile alin. (1) lit.
e), se au în vedere cel puţin următoarele aspecte:
a) gravitatea infracţiunii;
b) scopul în care datele cu caracter personal au fost transferate iniţial;
c) nivelul de protecţie a datelor cu caracter personal din ţara terţă sau din
organizaţia internaţională către care sunt transferate ulterior datele cu caracter
personal.
(3) Autorităţile competente române autorizează transferul datelor cu caracter
personal către un stat terţ sau către o organizaţie internaţională, la cererea unei
autorităţi competente dintr-un stat membru, numai dacă sunt îndeplinite
condiţiile prevăzute de prezenta lege.
(4) Autorizarea prevăzută la alin. (3) se transmite cu celeritate, dar nu mai
târziu de 30 de zile calendaristice de la primirea cererii. În situaţia în care nu
sunt îndeplinite condiţiile prevăzute de prezenta lege pentru autorizarea

transferului, autorităţii competente din statul membru care a formulat cererea i
se comunică motivele pentru care transferul nu poate fi autorizat.
(5) Autorităţile competente române pot realiza transferurile fără autorizarea
prealabilă de către un alt stat membru, în conformitate cu dispoziţiile alin. (1) lit.
c), numai dacă transferul de date cu caracter personal este necesar pentru
prevenirea unei ameninţări imediate şi grave la adresa ordinii şi siguranţei
publice a unui stat membru sau a unei ţări terţe sau a intereselor fundamentale
ale unui stat membru, iar autorizarea prealabilă nu poate fi obţinută în timp util.
Autoritatea responsabilă pentru acordarea unei autorizări prealabile este
informată fără întârziere.
(6) Dispoziţiile prezentului articol, precum şi cele ale art. 44 - 48 se aplică
pentru a se asigura că nivelul de protecţie a persoanelor fizice garantat prin
prezenta lege nu este subminat.
ART. 44
(1) Transferul de date cu caracter personal către o ţară terţă sau o organizaţie
internaţională este întotdeauna posibil, în condiţiile art. 43 alin. (1) lit. d), atunci
când Comisia Europeană a decis că statul terţ, un teritoriu ori una sau mai multe
diviziuni administrativ-teritoriale determinate din acel stat terţ sau organizaţia
internaţională în cauză asigură un nivel de protecţie adecvat.
(2) Transferurile realizate în condiţiile alin. (1) nu necesită autorizări speciale.
(3) Autorităţile competente au obligaţia, în situaţia transferurilor prevăzute la
alin. (1), să monitorizeze şi să respecte întocmai dispoziţiile actelor de punere în
aplicare adoptate de Comisia Europeană.
(4) Decizia Comisiei Europene de abrogare, modificare sau suspendare a unei
decizii de adecvare nu aduce atingere transferurilor de date cu caracter personal
către ţara terţă, către teritoriul sau către unul sau mai multe sectoare determinate
din acea ţară terţă sau către organizaţia internaţională în cauză în conformitate
cu art. 37 şi 38.
(5) Autorităţile competente române au obligaţia monitorizării listei statelor
terţe, a teritoriilor şi diviziunilor administrativ-teritoriale determinate din statele
terţe şi a organizaţiilor internaţionale în cazul cărora Comisia Europeană a decis
că nivelul de protecţie adecvat este asigurat sau nu mai este asigurat, prin
consultarea Jurnalului Oficial al Uniunii Europene şi a site-ului web al Comisiei
Europene.
ART. 45
(1) Prin excepţie de la dispoziţiile art. 43 alin. (1) lit. d), în absenţa unei
decizii adoptate de Comisia Europeană, transferul de date cu caracter personal
către o ţară terţă sau către o organizaţie internaţională poate avea loc atunci
când:
a) au fost stabilite garanţii adecvate în ceea ce priveşte protecţia datelor cu
caracter personal printr-un act cu caracter juridic obligatoriu; sau

b) operatorul a evaluat toate circumstanţele aferente transferului de date cu
caracter personal şi a concluzionat că există garanţii adecvate în ceea ce priveşte
protecţia datelor cu caracter personal.
(2) În scopul îndeplinirii condiţiilor prevăzute la alin. (1) lit. b), operatorul
trebuie să ţină cont cel puţin de următoarele:
a) situaţia generală privind respectarea drepturilor omului şi a libertăţilor
fundamentale;
b) legislaţia relevantă, atât generală, cât şi sectorială, inclusiv privind ordinea
şi siguranţa publică, apărarea, securitatea naţională şi dreptul penal, precum şi
punerea în aplicare a acestei legislaţii;
c) accesul autorităţilor publice la datele cu caracter personal;
d) legislaţia privind protecţia datelor cu caracter personal;
e) măsurile privind asigurarea securităţii datelor cu caracter personal;
f) legislaţia privind transferul ulterior de date cu caracter personal către o altă
ţară terţă sau organizaţie internaţională;
g) drepturile efective şi opozabile ale persoanelor vizate şi reparaţii efective
pe cale administrativă şi judiciară pentru persoanele vizate ale căror date cu
caracter personal sunt transferate.
(3) Operatorul informează autoritatea de supraveghere cu privire la
transferurile realizate în condiţiile alin. (1) lit. b).
(4) Operatorul are obligaţia să ţină evidenţa transferurilor realizate în
condiţiile alin. (1) lit. b), precizând cel puţin următoarele:
a) data şi ora transferului;
b) informaţii cu privire la autoritatea competentă destinatară;
c) informaţii cu privire la justificarea transferului;
d) datele cu caracter personal transferate.
(5) Documentaţia prevăzută la alin. (4) se păstrează pentru o perioadă de 10
ani şi, la cerere, se pune la dispoziţia autorităţii de supraveghere.
ART. 46
(1) Prin excepţie de la dispoziţiile art. 45 alin. (1) şi în cazul în care nu pot fi
îndeplinite condiţiile prevăzute la art. 44, un transfer sau o categorie de
transferuri de date cu caracter personal către o ţară terţă sau către o organizaţie
internaţională poate avea loc numai în condiţiile în care transferul este necesar
pentru atingerea unuia dintre următoarele scopuri:
a) protejarea intereselor vitale ale persoanei vizate sau ale unei alte persoane,
cum ar fi prevenirea unui pericol iminent cel puţin asupra vieţii, integrităţii
corporale sau sănătăţii acestora;
b) protejarea intereselor legitime ale persoanei vizate, în cazul în care există o
dispoziţie legală expresă în acest sens;
c) prevenirea unei ameninţări imediate şi grave la adresa ordinii şi siguranţei
publice a unui stat membru sau a unei ţări terţe;
d) în cazuri individuale în scopurile stabilite la art. 1;

e) într-un caz individual pentru descoperirea, exercitarea sau apărarea unui
drept în instanţă privind scopurile stabilite la art. 1.
(2) Se interzice transferul datelor cu caracter personal în condiţiile alin. (1) lit.
d) şi e) în cazul în care în urma evaluărilor realizate de autoritatea competentă
română care transferă datele cu caracter personal se stabileşte că drepturile şi
libertăţile fundamentale ale persoanei vizate prevalează asupra interesului
public.
(3) În situaţia transferurilor realizate în condiţiile alin. (1), dispoziţiile art. 45
alin. (4) şi (5) se aplică în mod corespunzător.
ART. 47
(1) În cazuri individuale specifice, dacă sunt îndeplinite toate condiţiile
referitoare la transferul de date cu caracter personal prevăzute de prezenta lege,
operatorul poate transfera date cu caracter personal către destinatari din state
terţe care nu sunt autorităţi competente în înţelesul prezentei legi, numai dacă
sunt îndeplinite în mod cumulativ următoarele condiţii:
a) transferul este strict necesar pentru exercitarea unei atribuţii prevăzute de
lege în sarcina autorităţii competente române, în scopul îndeplinirii activităţilor
prevăzute la art. 1;
b) autoritatea competentă română stabileşte că niciunul dintre drepturile şi
libertăţile fundamentale ale persoanei vizate în cauză nu prevalează în faţa
interesului public care impune transferul în cazul respectiv;
c) din evaluările realizate de către autoritatea competentă română rezultă că
transferul către o autoritate din ţara terţă, care este competentă în scopul
îndeplinirii activităţilor prevăzute la art. 1, este ineficient sau necorespunzător,
în special din cauză că transferul nu poate fi realizat în timp util;
d) autoritatea din ţara terţă, care este competentă în scopul îndeplinirii
activităţilor prevăzute la art. 1, este informată fără întârzieri nejustificate, cu
excepţia cazului în care această măsură este ineficientă sau necorespunzătoare;
e) autoritatea competentă română informează destinatarul cu privire la scopul
sau scopurile determinate exclusive în care aceasta din urmă poate să prelucreze
datele cu caracter personal, cu condiţia ca o astfel de prelucrare să fie necesară.
(2) Transferul în condiţiile alin. (1) este posibil numai dacă destinatarul se
angajează în scris să nu prelucreze datele cu caracter personal în alt scop decât
cel pentru care au fost transmise, circumscris îndeplinirii scopurilor prevăzute la
art. 1.
(3) Dispoziţiile alin. (1) nu afectează transferurile de date cu caracter personal
stabilite prin tratate încheiate în domeniul cooperării judiciare în materie penală
sau al cooperării poliţieneşti internaţionale.
(4) Autoritatea competentă română informează periodic, cel puţin o dată pe
an, autoritatea de supraveghere cu privire la transferurile efectuate în temeiul
prezentului articol.
(5) În situaţia transferurilor realizate în condiţiile alin. (1), dispoziţiile art. 43
alin. (4) şi (5) se aplică în mod corespunzător.

ART. 48
În ceea ce priveşte ţările terţe şi organizaţiile internaţionale, autorităţile
competente dispun măsuri corespunzătoare pentru:
a) elaborarea de mecanisme de cooperare internaţională pentru a facilita
asigurarea efectivă a respectării legislaţiei privind protecţia datelor cu caracter
personal;
b) acordarea de asistenţă internaţională reciprocă în asigurarea respectării
legislaţiei din domeniul protecţiei datelor cu caracter personal, inclusiv prin
notificări, transferul reclamaţiilor, asistenţă în anchete şi schimb de informaţii,
sub rezerva unor garanţii adecvate pentru protecţia datelor cu caracter personal
şi a altor drepturi şi libertăţi fundamentale;
c) implicarea părţilor interesate relevante în discuţiile şi activităţile care au ca
scop consolidarea cooperării internaţionale în vederea asigurării respectării
legislaţiei din domeniul protecţiei datelor cu caracter personal;
d) promovarea schimburilor de legislaţie şi practici în materie de protecţie a
datelor cu caracter personal şi a documentării cu privire la acestea, inclusiv în
ceea ce priveşte eventualele conflicte de jurisdicţie cu ţările terţe.
ART. 49
(1) Pentru realizarea activităţilor de cercetare şi combatere a infracţiunilor,
sistemele de evidenţă a datelor cu caracter personal sau, după caz, mijloacele
automate de prelucrare a datelor cu caracter personal pe care operatorii le deţin,
pentru scopuri diferite, pot fi interoperabilizate.
(2) În scopul prevăzut la alin. (1), interoperabilizarea sistemelor de evidenţă a
datelor cu caracter personal sau a mijloacelor automate de prelucrare a datelor
cu caracter personal se poate realiza şi cu sistemele de evidenţă ori cu mijloacele
automate de prelucrare a datelor cu caracter personal deţinute de alţi operatori,
autorităţi şi instituţii publice naţionale.
(3) Interoperabilizările prevăzute la alin. (1) şi (2) sunt posibile numai cu
consultarea prealabilă a autorităţii de supraveghere.
(4) În scopul prevăzut la alin. (1), interoperabilizarea sistemelor de evidenţă a
datelor cu caracter personal sau a mijloacelor automate de prelucrare a datelor
cu caracter personal se poate realiza şi cu sistemele de evidenţă sau cu
mijloacele automate de prelucrare a datelor cu caracter personal deţinute de alţi
operatori, entităţi de drept privat.
(5) Interoperabilizările prevăzute la alin. (4) sunt permise numai în scopul
efectuării urmăririi penale, în baza unei ordonanţe emise de procurorul
competent să efectueze ori să supravegheze urmărirea penală într-un caz
determinat, ori, în cazul judecării unei infracţiuni, de completul de judecată
învestit cu soluţionarea cauzei.
(6) Accesul direct sau printr-un serviciu de comunicaţii electronice la un
sistem de evidenţă a datelor cu caracter personal care face obiectul
interoperabilizării, potrivit alin. (1), este permis numai în condiţiile legii şi cu
respectarea prevederilor art. 1.

ART. 50
(1) În cazul activităţilor de prevenire a infracţiunilor, de menţinere şi de
asigurare a ordinii şi siguranţei publice, sistemele de evidenţă a datelor cu
caracter personal sau mijloacele automate de prelucrare a datelor cu caracter
personal pot fi interoperabilizate cu:
a) Registrul naţional de evidenţă a persoanelor;
b) Registrul naţional de evidenţă a paşapoartelor simple;
c) Registrul naţional de evidenţă a permiselor de conducere şi a vehiculelor
înmatriculate.
(2) În cazul activităţilor prevăzute la alin. (1), sistemele de evidenţă a datelor
cu caracter personal sau, după caz, mijloacele automate de prelucrare a datelor
cu caracter personal pe care le deţin operatorii, pentru scopuri similare ori
corelate, pot fi interoperabilizate.
(3) Interoperabilizările prevăzute la alin. (1) şi (2) se aduc la cunoştinţa
autorităţii de supraveghere.
(4) În cazul activităţilor prevăzute la alin. (1) se pot interoperabiliza sistemele
de evidenţă a datelor cu caracter personal sau, după caz, mijloacele automate de
prelucrare a datelor cu caracter personal pe care le deţin pentru scopuri diferite,
numai cu acordul prealabil al autorităţii de supraveghere.
ART. 51
(1) Supravegherea prelucrărilor de date cu caracter personal efectuate în
temeiul prezentei legi, în scopul protejării drepturilor şi libertăţilor fundamentale
ale persoanelor fizice, în ceea ce priveşte prelucrarea şi în vederea facilitării
liberei circulaţii a datelor cu caracter personal în cadrul Uniunii Europene, se
realizează de către autoritatea de supraveghere.
(2) Autoritatea de supraveghere cooperează cu autorităţi similare din alte state
membre, precum şi cu Comisia, în conformitate cu art. 56.
ART. 52
(1) Autoritatea de supraveghere monitorizează şi controlează sub aspectul
legalităţii prelucrările de date cu caracter personal care intră sub incidenţa
prezentei legi.
(2) Prin excepţie de la alin. (1), autoritatea de supraveghere nu este
competentă să supravegheze operaţiunile de prelucrare ale instanţelor atunci
când acestea acţionează în exerciţiul funcţiei lor judiciare.
(3) În acest scop, autoritatea de supraveghere îndeplineşte sarcinile prevăzute
la art. 57 alin. (1) lit. b), c) şi t) din Regulamentul (UE) 2016/679, precum şi
următoarele:
a) promovează acţiuni de conştientizare în rândurile operatorilor şi ale
persoanelor împuternicite de aceştia cu privire la obligaţiile care le revin în
temeiul prezentei legi;
b) furnizează informaţii, la cerere, oricărei persoane vizate în legătură cu
exercitarea drepturilor sale în temeiul prezentei legi şi, dacă este cazul,
cooperează cu autorităţile de supraveghere din alte state membre în acest scop;

c) primeşte plângerile depuse de o persoană vizată sau de un organism, o
organizaţie sau o asociaţie, în conformitate cu art. 55 sau 57, investighează întro măsură adecvată obiectul plângerii şi informează persoana care a depus
plângerea cu privire la evoluţia şi rezultatul investigaţiei, într-un termen
rezonabil, în special dacă este necesară efectuarea unei investigaţii mai
amănunţite sau coordonarea cu o altă autoritate de supraveghere;
d) verifică legalitatea prelucrării în conformitate cu art. 20 şi informează
persoana vizată, într-un termen rezonabil, cu privire la rezultatul verificării în
temeiul art. 20 alin. (3) sau cu privire la motivele pentru care nu a avut loc
verificarea;
e) cooperează, inclusiv prin schimb de informaţii, cu alte autorităţi de
supraveghere şi îşi oferă reciproc asistenţă pentru a asigura consecvenţa aplicării
şi respectării prezentei legi;
f) desfăşoară investigaţii privind aplicarea prezentei legi, inclusiv pe baza
unor informaţii primite de la o altă autoritate de supraveghere sau autoritate
publică;
g) monitorizează evoluţiile relevante, în măsura în care acestea au impact
asupra protecţiei datelor cu caracter personal, în special evoluţia tehnologiilor
informaţiilor şi comunicaţiilor;
h) oferă consiliere cu privire la operaţiunile de prelucrare menţionate la art. 33
şi 34.
ART. 53
(1) În exercitarea competenţelor de investigare, autoritatea de supraveghere
are acces la toate datele cu caracter personal prelucrate de operator şi persoana
împuternicită de operator, precum şi la toate informaţiile necesare pentru
îndeplinirea sarcinilor sale.
(2) Autorităţii de supraveghere îi revin următoarele competenţe:
a) de a emite avertizări în atenţia unui operator sau a unei persoane
împuternicite de operator cu privire la probabilitatea ca operaţiunile de
prelucrare vizate să încalce prevederile prezentei legi;
b) de a dispune operatorului sau persoanei împuternicite de către operator să
asigure conformitatea operaţiunilor de prelucrare cu prevederile prezentei legi,
specificând, după caz, modalitatea şi termenul-limită pentru aceasta, în special
dispunând rectificarea sau ştergerea datelor cu caracter personal ori
restricţionarea prelucrării acestora, în conformitate cu art. 18;
c) de a dispune limitarea temporară sau definitivă ori interdicţia prelucrărilor.
(3) Autoritatea de supraveghere oferă consiliere operatorului în conformitate
cu procedura de consultare prealabilă menţionată la art. 33 şi 34 şi emite avize,
din proprie iniţiativă sau la cerere, Parlamentului, Guvernului sau altor instituţii
şi organisme, precum şi publicului, cu privire la orice aspect legat de protecţia
datelor cu caracter personal.
ART. 54

Autorităţile competente instituie mecanisme eficiente de încurajare a
denunţării confidenţiale a cazurilor de încălcare a prezentei directive.
ART. 55
Autoritatea de supraveghere întocmeşte un raport anual cu privire la
activităţile sale, care poate include o listă a cazurilor de încălcare notificate şi
natura sancţiunilor aplicate. Rapoartele se transmit Parlamentului şi Guvernului.
Rapoartele se pun la dispoziţia publicului, a Comisiei şi a Comitetului European
pentru Protecţia Datelor.
ART. 56
(1) Autoritatea de supraveghere cooperează cu instituţii similare din
străinătate şi asigură reprezentarea în cadrul Comitetului European pentru
Protecţia Datelor.
(2) Dispoziţiile Legii nr. 102/2005, cu modificările şi completările ulterioare,
referitoare la cooperarea Autorităţii Naţionale de Supraveghere a Prelucrării
Datelor cu Caracter Personal cu instituţii similare din străinătate, sunt aplicabile
în mod corespunzător.
ART. 57
(1) În cazul în care persoana vizată consideră că prelucrarea datelor cu
caracter personal care o vizează încalcă dispoziţiile prezentei legi, are dreptul de
a se adresa cu plângere autorităţii de supraveghere.
(2) Dispoziţiile Regulamentului general privind protecţia datelor sunt
aplicabile în mod corespunzător.
ART. 58
Fără a se aduce atingere posibilităţii de a se adresa cu plângere autorităţii de
supraveghere, persoanele vizate au dreptul de a se adresa instanţei pentru
apărarea oricăror drepturi garantate de prezenta lege, care le-au fost încălcate.
ART. 59
În scopul apărării drepturilor sale, persoana vizată are dreptul de a mandata un
organism, o organizaţie sau o asociaţie, care nu are scop lucrativ, constituită în
condiţiile legii, ale cărei obiective statutare sunt de interes public şi care este
activă în domeniul protecţiei drepturilor şi libertăţilor persoanelor vizate în ceea
ce priveşte protecţia datelor cu caracter personal, să depună plângerea în numele
său şi să exercite în numele său drepturile prevăzute de prezenta lege.
ART. 60
(1) Orice persoană care a suferit prejudicii materiale sau morale ca urmare a
unei operaţiuni de prelucrare ilegale sau a oricărei acţiuni care încalcă
dispoziţiile prezentei legi are dreptul de a obţine despăgubiri, în condiţiile legii,
pentru prejudiciul cauzat de operator sau de o altă autoritate competentă.
(2) Dacă, în situaţia prelucrărilor automate de date cu caracter personal, nu
este posibilă determinarea operatorului de date cu caracter personal care a cauzat
prejudiciul, fiecare dintre operatorii de date cu caracter personal implicaţi în
operaţiunea de prelucrare este considerat a fi responsabil.
ART. 61

(1) Constituie contravenţie încălcarea de către operator sau, după caz, de către
persoana împuternicită de operator a obligaţiilor acestora în conformitate cu art.
11 şi 22 - 42 din prezenta lege.
(2) Constituie contravenţie încălcarea de către operator sau, după caz, de către
persoana împuternicită de operator a dispoziţiilor art. 10 din prezenta lege.
(3) Contravenţiile prevăzute la alin. (1) şi (2) se sancţionează cu amendă de la
10.000 lei până la 100.000 lei.
(4) Constituie contravenţie încălcarea de către operator sau, după caz, de către
persoana împuternicită de operator a normelor prevăzute la art. 5.
(5) Constituie contravenţie încălcarea de către operator sau, după caz, de către
persoana împuternicită de operator a drepturilor persoanelor vizate în
conformitate cu art. 12 - 21.
(6) Constituie contravenţie încălcarea de către operator sau, după caz, de către
persoana împuternicită de operator a dispoziţiilor referitoare la transferurile de
date cu caracter personal către un destinatar dintr-o ţară terţă sau o organizaţie
internaţională, în conformitate cu art. 44 - 49.
(7) Constituie contravenţie încălcarea de către operator sau, după caz, de către
persoana împuternicită de operator a dispoziţiilor emise de către autoritatea de
supraveghere în temeiul art. 53 alin. (2) sau neacordarea accesului autorităţii de
supraveghere, prin încălcarea dispoziţiilor art. 53 alin. (1).
(8) Contravenţiile prevăzute la alin. (4) - (7) se sancţionează cu amendă de la
20.000 lei până la 200.000 lei.
ART. 62
(1) În cazul constatării încălcării prevederilor prezentei legi de către operator
sau, după caz, de către persoana împuternicită de operator, autoritatea de
supraveghere încheie un proces-verbal de constatare şi sancţionare a
contravenţiei prin care se aplică sancţiunea avertismentului, conform art. 58 alin.
(2) lit. b) din Regulamentul general privind protecţia datelor, şi la care anexează
un plan de remediere.
(2) Termenul de remediere se stabileşte în funcţie de riscurile asociate
prelucrării, precum şi demersurile necesar a fi îndeplinite pentru asigurarea
conformităţii prelucrării.
(3) În termen de 10 zile de la data expirării termenului de remediere,
autoritatea de supraveghere poate să reia controlul.
(4) În cazul în care operatorul sau, după caz, persoana împuternicită de
operator constată că nu poate îndeplini în termenul stabilit, din motive
întemeiate, o parte din măsurile dispuse prin planul de remediere, notifică
autoritatea de supraveghere cu privire la acest aspect cu cel puţin 10 zile înainte
de expirarea termenului, putând solicita totodată prelungirea termenului iniţial.
(5) Autoritatea de supraveghere analizează solicitarea de prelungire a
termenului şi comunică răspunsul operatorului sau, după caz, persoanei
împuternicite de către operator, în termen de 7 zile de la primirea cererii.

(6) Dacă autoritatea de supraveghere consideră justificată cererea operatorului
sau, după caz, a persoanei împuternicite de către operator, poate prelungi
termenul de remediere cu până la 30 de zile. În caz contrar, se aplică prevederile
de la alin. (3).
(7) Responsabilitatea îndeplinirii măsurilor de remediere revine operatorului
sau, după caz, persoanei împuternicite de operator, care, potrivit legii, poartă
răspunderea contravenţională pentru faptele constatate.
(8) Modelul planului de remediere care se anexează la procesul-verbal de
constatare şi sancţionare a contravenţiei este prevăzut în anexa la prezenta lege.
ART. 63
Dacă, la reluarea controlului, autoritatea de supraveghere constată faptul că
operatorul nu a adus la îndeplinire în totalitate măsurile prevăzute în planul de
remediere, aceasta, în funcţie de circumstanţele fiecărui caz în parte, poate
aplica sancţiunea contravenţională a amenzii.
ART. 64
La data intrării în vigoare a prezentei legi, Legea nr. 238/2009 privind
reglementarea prelucrării datelor cu caracter personal de către
structurile/unităţile Ministerului Administraţiei şi Internelor în activităţile de
prevenire, cercetare şi combatere a infracţiunilor, precum şi de menţinere şi
asigurare a ordinii publice, republicată în Monitorul Oficial al României, Partea
I, nr. 474 din 12 iulie 2012, se abrogă.
ART. 65
Prevederile art. 61 intră în vigoare la 30 de zile de la data publicării prezentei
legi în Monitorul Oficial al României, Partea I.
*
Prezenta lege transpune în legislaţia naţională Directiva (UE) 2016/680 a
Parlamentului European şi a Consiliului din 27 aprilie 2016 privind protecţia
persoanelor fizice referitor la prelucrarea datelor cu caracter personal de către
autorităţile competente în scopul prevenirii, depistării, investigării sau urmăririi
penale a infracţiunilor sau al executării pedepselor şi privind libera circulaţie a
acestor date şi de abrogare a Deciziei-cadru 2008/977/JAI a Consiliului,
publicată în Jurnalul Oficial al Uniunii Europene, seria L, nr. 119/89 din 4 mai
2016.
Această lege a fost adoptată de Parlamentul României, cu respectarea
prevederilor art. 75 şi ale art. 76 alin. (2) din Constituţia României, republicată.
p. PREŞEDINTELE CAMEREI DEPUTAŢILOR,
CARMEN-ILEANA MIHĂLCESCU
PREŞEDINTELE SENATULUI

CĂLIN-CONSTANTIN-ANTON POPESCUTĂRICEANU
Bucureşti, 28 decembrie 2018.
Nr. 363.
ANEXĂ
PLAN DE REMEDIERE
ziua ............ luna ............ anul ......
Modul de îndeplinire a măsurilor de remediere
____________________________________________________________________
________
|Nr.| Fapta săvârşită | Măsuri de remediere | Termen de | Mod de
îndeplinire |
|
|
|
| remediere |
|
|___|_________________|_____________________|___________|___________
_________|
|
|
|
|
|
|
|___|_________________|_____________________|___________|___________
_________|
|
|
|
|
|
|
|___|_________________|_____________________|___________|___________
_________|
|
|
|
|
|
|
|___|_________________|_____________________|___________|___________
_________|
|
|
|
|
|
|
|___|_________________|_____________________|___________|___________
_________|
Alte menţiuni
....................................................................
.......
....................................................................
.......
_______________________________
________________________________
| Agent constatator/
|
| Contravenient,
|
| Persoană competentă
|
|
............................. |
| ............................. |
| (numele, prenumele,
semnătura) |

| (numele, prenumele, semnătura)|
|
|_______________________________|
|________________________________|

---------------

| Ştampila

