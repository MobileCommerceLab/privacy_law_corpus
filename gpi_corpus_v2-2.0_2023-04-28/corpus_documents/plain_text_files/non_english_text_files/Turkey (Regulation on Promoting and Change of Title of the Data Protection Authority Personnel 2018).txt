5 Mayıs 2018 CUMARTESİ

Resmî Gazete

Sayı : 30412

YÖNETMELİK
Kişisel Verileri Koruma Kurumundan:
KİŞİSEL VERİLERİ KORUMA KURUMU PERSONELİ GÖREVDE YÜKSELME
VE UNVAN DEĞİŞİKLİĞİ YÖNETMELİĞİ
BİRİNCİ BÖLÜM
Amaç, Kapsam, Dayanak ve Tanımlar
Amaç
MADDE 1 – (1) Bu Yönetmeliğin amacı, liyakat ve kariyer ilkeleri çerçevesinde, hizmet gerekleri ve personel
planlaması esas alınarak, Kişisel Verileri Koruma Kurumunda görev yapan personelin görevde yükselme ve unvan
değişikliğine ilişkin usul ve esasları belirlemektir.
Kapsam
MADDE 2 – (1) Bu Yönetmelik, Kişisel Verileri Koruma Kurumunda 14/7/1965 tarihli ve 657 sayılı Devlet
Memurları Kanununa tabi olarak görev yapan ve bu Yönetmeliğin 5 inci maddesinde sayılan kadrolara görevde
yükselme ve unvan değişikliği suretiyle atanacakları kapsar.
Dayanak
MADDE 3 – (1) Bu Yönetmelik, 657 sayılı Devlet Memurları Kanunu ile 15/3/1999 tarihli ve 99/12647 sayılı
Bakanlar Kurulu Kararı ile yürürlüğe konulan Kamu Kurum ve Kuruluşlarında Görevde Yükselme ve Unvan
Değişikliği Esaslarına Dair Genel Yönetmelik hükümlerine dayanılarak hazırlanmıştır.
Tanımlar
MADDE 4 – (1) Bu Yönetmelikte geçen;
a) Alt görev: 27/9/1984 tarihli ve 3046 sayılı Kanunda belirtilen hiyerarşik kademeler çerçevesinde daha alt
hiyerarşi içindeki görevleri,
b) Aynı düzey görev: Hiyerarşi, görev, yetki ve sorumluluk açısından aynı grupta ya da grup içinde alt gruplar
olması halinde aynı alt grupta gösterilen görevleri,
c) Başkan: Kişisel Verileri Koruma Kurumu Başkanını,
ç) Daire Başkanlığı: Kurumun insan kaynaklarından sorumlu daire başkanlığını,
d) Görev grupları: Aynı düzey görevler ile benzer görevlerin yer aldığı grupları,
e) Görevde yükselme: Bu Yönetmelikte belirlenen görevlere aynı veya başka görev gruplarından yapılacak
atamaları,
f) Görevde yükselme sınavı: 5 inci maddenin birinci fıkrasındaki unvanlara atanacaklar için yapılan yazılı ve
sözlü sınavı,
g) Hizmet süresi: 657 sayılı Kanunun 68 inci maddesinin (B) bendinde sayılan süreleri,
ğ) İş günü: Ulusal bayram ile genel ve hafta sonu tatili hariç diğer günleri,
h) Kurum: Kişisel Verileri Koruma Kurumunu,
ı) Personel: Kurum kadrolarında 657 sayılı Devlet Memurları Kanununa tabi olarak görev yapan Devlet
memurlarını,
i) Unvan değişikliği: En az ortaöğretim düzeyinde mesleki veya teknik eğitim sonucu ihraz edilen unvanlara
ilişkin görevlere yapılan atamaları,
j) Unvan değişikliği sınavı: En az ortaöğretim düzeyinde mesleki veya teknik eğitim sonucu ihraz edilen
unvanlara ilişkin görevlere atanabilmek için yapılan yazılı ve sözlü sınavı,
k) Üst görev: 3046 sayılı Kanunda belirtilen hiyerarşik kademeler çerçevesinde daha üst hiyerarşi içindeki
görevleri,
ifade eder.
İKİNCİ BÖLÜM
Görevde Yükselme ve Unvan Değişikliğine İlişkin Esaslar
Görev grupları
MADDE 5 – (1) Bu Yönetmelik kapsamında görevde yükselmeye tabi kadrolar aşağıda belirtilmiştir.
a) Yönetim hizmetleri grubu:
1) Şube Müdürü.
2) Şef.
b) İdari hizmetler grubu:
1) Veri hazırlama ve kontrol işletmeni, memur.
c) Destek hizmetleri grubu:
1) Hizmetli.
(2) Unvan değişikliğine tabi kadrolar aşağıda belirtilmiştir:
a) Avukat, mühendis, istatistikçi, tekniker, teknisyen, mütercim (tercüman).
Görevde yükselme suretiyle atanacaklarda aranacak genel şartlar
MADDE 6 – (1) Bu Yönetmeliğe tabi kadrolara yapılacak atamalarda aşağıdaki genel şartlar aranır:
a) 657 sayılı Devlet Memurları Kanununun 68 inci maddesinin (B) bendinde belirtilen hizmet süresine sahip
olmak.
b) Yapılacak görevde yükselme sınavında başarılı olmak.
c) İlan edilen kadro için aranan şartları sağlayan personel bulunmaması durumu hariç, Kurumda en az 6 ay
çalışmış olmak.
Görevde yükselme suretiyle atanacaklarda aranacak özel şartlar
MADDE 7 – (1) Bu Yönetmeliğe tabi kadrolara yapılacak atamalarda aşağıdaki özel şartlar aranır:
a) Şube Müdürü kadrosuna atanabilmek için;
1) En az dört yıllık yükseköğretim kurumlarından mezun olmak,
2) Şef, avukat, mühendis ve istatistikçi kadrolarında en az iki yıl, tekniker, teknisyen, veri hazırlama ve kontrol
işletmeni ile memur kadrolarında ise en az beş yıl çalışmış bulunmak,
b) Şef kadrosuna atanabilmek için;
1) En az iki yıllık yüksekokul mezunu olmak,
2) Dört yıl ve üzeri süreli yükseköğrenim mezunu olanların en az dört yıl, dört yıldan daha az süreli
yükseköğrenim mezunu olanların ise en az altı yıl hizmeti bulunmak,
3) Veri hazırlama ve kontrol işletmeni veya memur kadrolarının birinde çalışmış bulunmak,
c) Veri hazırlama ve kontrol işletmeni kadrosuna atanabilmek için;
1) En az lise veya dengi okul mezunu olmak,
2) Milli Eğitim Bakanlığından, yetkili özel eğitim kurumlarından veya yükseköğrenim kurumlarından birinin
vermiş olduğu programcılık, işletmenlik, bilgisayar kullanım sertifikasına veya bitirdiği okul itibarıyla verilen ders
müfredatında bilgisayar işletmenliği ile ilgili ders aldığına dair belgeye sahip olmak ya da kamu kurum ve
kuruluşlarınca düzenlenen aynı mahiyetteki kursta başarılı olmak,
3) Hizmetli kadrosunda en az 2 yıl çalışmış olmak,
ç) Memur kadrosuna atanabilmek için;
1) En az lise veya dengi okul mezunu olmak,
2) Hizmetli kadrosunda en az 2 yıl çalışmış bulunmak,
gerekir.
Unvan değişikliği suretiyle atanacaklarda aranacak genel şartlar
MADDE 8 – (1) Unvan değişikliği suretiyle atanacakların atanacağı unvanı öğrenim durumu itibariyle
kazanmış olmaları ve yapılacak unvan değişikliği sınavında başarılı olmaları şarttır.
Unvan değişikliği suretiyle atanacaklarda aranacak özel şartlar
MADDE 9 – (1) Unvan değişikliği sınavı sonucu atanacaklarda genel şartların yanında aşağıdaki özel şartlar
aranır:
a) Avukat kadrosuna atanabilmek için;
1) Hukuk Fakültesi mezunu olmak,
2) Avukatlık ruhsatına sahip olmak.
b) Mühendis veya istatistikçi kadrolarına atanabilmek için fakülte veya dört yıllık yüksekokulların ilgili
bölümlerinden mezun olmak,
c) Mütercim kadrosuna atanabilmek için aşağıdaki şartlar aranır;
1) Fakülte veya dört yıllık yüksekokulların filoloji, mütercimlik (tercümanlık) bölümlerinden veya ilgili diğer
bölümlerden mezun olmak,
2) Son başvuru tarihinden önceki 3 yıl içinde, Yabancı Dil Bilgisi Seviye Tespit Sınavında (YDS) en az (B)
düzeyinde veya uluslararası geçerliliği bulunan ve Ölçme, Seçme ve Yerleştirme Merkezi Başkanlığınca (ÖSYM)
eşdeğerliği kabul edilen sınavlardan buna denk düzeyde başarılı olduğunu belgelemek.
ç) Tekniker kadrosuna atanabilmek için; en az iki yıl süreli mesleki veya teknik yüksekokulların ilgili
bölümlerinden mezun olmak.
d) Teknisyen kadrosuna atanabilmek için; lise dengi mesleki veya teknik eğitim öğretim veren okullardan
mezun olmak.
ÜÇÜNCÜ BÖLÜM
Görevde Yükselme ve Unvan Değişikliği Sınav Esasları
Duyuru ve başvuru
MADDE 10 – (1) Görevde yükselme veya unvan değişikliği için açılacak sınavlarla ilgili duyuru, Kurumun
kadro durumu ile ihtiyaçları göz önüne alınarak, sınavlardan en az otuz gün önce yapılır.
(2) Görevde yükselme veya unvan değişikliği sınavı Kurum intranet veya internet sayfasından personele
duyurulur. Duyuruda atama yapılacak boş kadroların sınıfı, unvanı, derecesi ve sayısı, aranacak şartlar, son başvuru
tarihi ve diğer hususlar belirtilir ve başvuru süresi beş iş gününden daha az olarak belirlenemez. Bu duyuru üzerine,
Kurum personelinden son başvuru tarihi itibarıyla sınav duyurusunda belirtilen şartları taşıyanlar, duyuruda belirtilen
kadrolardan yalnızca birine ilişkin sınava katılmak amacıyla ilgili daire başkanlığına müracaat ederler. Aylıksız izinde
bulunanlar da dâhil olmak üzere ilgili mevzuatı uyarınca verilmesi zorunlu olan izinleri kullanmakta olan personelin
görevde yükselme sınavı ile unvan değişikliği sınavına katılmaları mümkündür.
(3) Görevde yükselme sınavına katılacak adayların duyuruda belirtilen şartları taşımaları gerekir.
(4) İlgili daire başkanlığınca, görevde yükselme sınavına veya unvan değişikliği sınavına katılma talebinde
bulunan personelin durumu değerlendirilerek söz konusu sınavlara katılma şartlarını taşıyan ve taşımayan personele ait
liste ile diğer hususlar uygun araçlarla, ayrıca Kurum intranet veya internet sayfasında duyurulur. Ayrıca, görevde
yükselme sınavı veya unvan değişikliği sınavına katılma şartlarını taşıyan personele yazılı bildirimde bulunulur.
(5) Aday memurların, başvuruları kabul edilmez.
Yazılı sınav
MADDE 11 – (1) Yazılı sınav, bu sınava ilişkin konu başlıklarına duyuruda yer verilmek suretiyle bu
Yönetmeliğin 17 nci maddesi uyarınca teşkil edilen sınav kurulu tarafından belirlenecek konularda yapılır. Yazılı sınav
Kurumca yapılabileceği gibi, ÖSYM’ye, Milli Eğitim Bakanlığına, Türkiye ve Orta Doğu Amme İdaresi Enstitüsüne
veya yükseköğretim kurumlarından birine yaptırılabilir.
(2) Görevde yükselmeye ilişkin yazılı sınav, yüz tam puan üzerinden değerlendirilir. Yazılı sınavda en az
altmış puan alanlar başarılı sayılır.
(3) Sınavlara her ne sebeple olursa olsun girmeyenler haklarını kaybetmiş sayılır. Sınavda kopya çekenler,
kopya verenler veya bunlara teşebbüs edenler, sınav kâğıtlarına belirtici işaret koyanlar sınav salonundan çıkarılır ve
düzenlenecek bir tutanakla sınav kâğıtları geçersiz sayılır. Ayrıca, sınava girecek aday yerine başka bir kişinin sınava
girdiğinin anlaşılması halinde, ilgililerin sınavı bir tutanakla belirlenerek geçersiz sayılır. Bu kişiler hakkında disiplin
hükümlerine ve genel hükümlere göre işlem yapılır.
Sözlü sınav
MADDE 12 – (1) Yazılı sınavda başarılı olanlardan en yüksek puan alan adaydan başlamak üzere ilan edilen
kadro sayısının beş katına kadar aday sözlü sınava alınır. Son adayla aynı puana sahip olan personelin tamamı sözlü
sınava alınır.
(2) İlgili personel, Sınav Kurulunun her bir üyesi tarafından;
a) Sınav konularına ilişkin bilgi düzeyi,
b) Bir konuyu kavrayıp özetleme, ifade yeteneği ve muhakeme gücü,
c) Liyakati, temsil kabiliyeti, tutum ve davranışlarının göreve uygunluğu,
ç) Özgüveni, ikna kabiliyeti ve inandırıcılığı,
d) Genel kültürü ve genel yeteneği,
e) Bilimsel ve teknolojik gelişmelere açıklığı,
esas alınarak yüz tam puan üzerinden değerlendirilir. Her bir Sınav Kurulu üyesinin vermiş olduğu puanların
aritmetik ortalaması alınarak personelin sözlü sınav puanı tespit edilir. Sözlü sınavda yüz üzerinden en az yetmiş puan
alanlar başarılı sayılır.
Başarı sıralaması
MADDE 13 – (1) Görevde yükselme suretiyle ilan edilen boş kadro sayısı kadar atama yapılmasında başarı
puanı esas alınır. Başarı puanı, yazılı ve sözlü sınav puanlarının aritmetik ortalaması esas alınmak suretiyle tespit edilir
ve Kurumun intranet veya internet sayfasında ilan edilir. Başarı puanlarının eşit olması halinde sırasıyla; hizmet süresi
fazla olanlara, daha üst öğrenimi bitirmiş olanlara, üst öğrenim mezuniyet notu yüksek olanlara öncelik verilmek
suretiyle, en yüksek puandan başlamak üzere başarı sıralaması belirlenir.
(2) Görevde yükselme sınavında başarılı olmalarına rağmen, ilan edilen kadro sayısı nedeniyle ataması
yapılamayacak personelden en fazla asıl aday sayısı kadar personel, Kurumca ihtiyaç duyulması halinde ve sınav
duyurusunda da belirtilmek şartıyla başarı sıralaması listesinde yedek olarak belirlenebilir.
Sınav sonuçlarına itiraz
MADDE 14 – (1) İlgililer, sınav sonuçlarının ilanından itibaren beş iş günü içerisinde Sınav Kuruluna itiraz
edebilirler. İtirazlar, itiraz süresinin bitiminden itibaren Sınav Kurulunca en geç on beş iş günü içinde değerlendirilir
ve sonuç ilgiliye yazılı olarak bildirilir.
(2) Yapılan sınavlarda hatalı sorulara tekabül eden puanlar eşit şekilde diğer sorulara dağıtılır. Ancak, soruların
yüzde onundan fazlasının hatalı olduğunun birinci fıkrada belirtilen süre içinde yapılan itirazlar üzerine veya herhangi
bir şekilde tespit edilmesi halinde, sınav iptal edilir ve en kısa sürede yeni sınav yapılır.
(3) Kesin başarı listesi, sınav sonuçlarının ilk ilanından sonra beş iş günü içerisinde itiraz olmaması halinde
takip eden iş günü, itiraz olması halinde söz konusu itirazın Sınav Kurulunca değerlendirilmesini müteakip ilan edilir.
Sınavı kazananların atanması
MADDE 15 – (1) Atanmaya hak kazanan personel, başarı sıralaması listesinin kesinleşmesini müteakip en
yüksek puandan başlamak üzere belirlenen başarı sıralamasındaki başarı puanlarına göre atanır.
(2) Duyurulan kadrolardan;
a) Atanma şartlarını taşımadıkları için sınavlarının geçersiz sayılması veya bu sebeple atamalarının iptal
edilmesi, atanılan göreve geçerli bir mazeret olmaksızın süresi içinde başlanmaması ya da atanma hakkından
vazgeçilmesi,
b) Emeklilik, ölüm, memurluktan çekilme veya çıkarılma, başka unvanlı kadrolara ya da başka bir kuruma
naklen atanma,
sebepleriyle boş kalan veya boşalan kadrolara, başarı sıralamasının kesinleştiği tarihten itibaren altı aylık
süreyi aşmamak üzere aynı unvanlı kadrolar için yapılacak müteakip sınava ilişkin duyuruya kadar, 13 üncü maddeye
göre belirlenmiş olması halinde yedekler arasından başarı sıralamasına göre atamaları yapılabilir.
(3) Sınavda başarılı olanlardan, atanma şartlarını taşımadıkları sonradan anlaşılanların sınavları geçersiz
sayılarak atamaları yapılmaz. Atamaları yapılanların ise atamaları iptal edilir. Görevden uzaklaştırılanların, göreve
iade edilinceye kadar atamaları yapılmaz.
(4) Görevde yükselme sınavına herhangi bir sebeple katılmayanlar ile başarısız olan veya yedeklerden altı ay
içindeki müteakip sınava ilişkin duyuruya kadar atanmamış olanlar ya da atanma haklarından herhangi bir sebeple
feragat edenler, aynı unvanlı kadroya yapılacak atamalar için bu Yönetmelikte öngörülen bütün usul ve esaslara tabidir.
Unvan değişikliği sınavı
MADDE 16 – (1) 5 inci maddenin ikinci fıkrasında belirtilen unvan değişikliğine tabi kadrolara, bu unvanları
en az ortaöğretim düzeyinde mesleki veya teknik eğitim sonucu ihraz etmiş bulunan personelin atanması, bu
Yönetmelikte belirtilen usul ve esaslar çerçevesinde yapılacak unvan değişikliği sınavı sonucundaki başarısına göre
gerçekleştirilir.
(2) Unvan değişikliği sınavları, Başkanca belirlenecek görev alanları ve atama yapılacak görevin niteliğine
ilişkin konularda yaptırılır ve bu sınavlara katılacaklarda, Kurumda veya öğrenim durumları ile ilgisi bulunmayan
görevlerde belirli süre hizmet yapmış olma şartı aranmaz. Unvan değişikliği sınavı kapsamındaki görevlere, sadece
Kurum personeli başvurabilir.
(3) Unvan değişikliği yazılı sınavında yüz puan üzerinden en az altmış, sözlü sınavında ise en az yetmiş puan
alanlar başarılı sayılır.
(4) Bu Yönetmelik kapsamındaki personelden doktora öğrenimini bitirmiş olanlar, unvan değişikliği sınavına
katılmaksızın öğrenimle ihraz edilen görevlere atanabilirler.
Sınav kurulu ve görevleri
MADDE 17 – (1) Görevde yükselme veya unvan değişikliği sınavlarını yürütmek üzere sınav kurulu teşkil
edilir. Sınav kurulu, Başkan veya görevlendireceği başkan yardımcısının başkanlığında, aralarında Kurumun ilgili
daire başkanının da bulunduğu toplam beş asıl ve üç yedek üyeden oluşur. Sınav kurulunu teşkil eden üyeler sınavlara
alınacak personelden öğrenim ve ihraz ettikleri unvanlar itibarıyla daha düşük seviyede olamazlar. Sınavlara, sınav
kurulunun başkan ve üyeleri, üçüncü dereceye kadar kan ve ikinci dereceye kadar kayın hısımlarının, evlatlıklarının ve
aralarındaki evlilik bağı kalkmış olsa bile eşlerinin sınava katıldığının tespit edilmesi halinde, sınav kurulu üyesi
olarak görev yapamazlar. Bu hallerde yerlerine yedek üye veya üyeler görevlendirilir.
(2) Sınav kurulu; sınavların yapılması, sınav sonuçlarının ilanı, itirazların sonuçlandırılması ve sınavlara
ilişkin diğer işleri yürütür.
(3) Sınav kurulu üye tam sayısı ile toplanır ve kararlar oy çokluğu ile alınır. Oylamada çekimser oy
kullanılamaz. Asil üyelerin bulunmadığı toplantılara yedek üyeler katılır.
(4) Sınav kurulunun sekreterya hizmetleri Daire Başkanlığınca yürütülür.
DÖRDÜNCÜ BÖLÜM
Çeşitli ve Son Hükümler
Gruplar arası geçişler
MADDE 18 – (1) 5 inci maddede belirtilen görev grupları ve görevler arasındaki geçişler aşağıdaki esaslar
çerçevesinde yapılır:
a) Gruplar arası görevde yükselme niteliğindeki geçişler ve alt görevden üst göreve geçişler görevde yükselme
sınavına tabidir.
b) Aynı ana hizmet grubunun alt hizmet grubunda yer alanlar, aynı alt grubun kendi içinde kalmak ve
atanılacak kadronun gerektirdiği şartları taşımak kaydıyla, görevde yükselme sınavına tabi tutulmadan aynı hiyerarşik
düzeydeki diğer görevlere atanabilirler.
c) Kurumda veya diğer kamu kurum ve kuruluşlarında daha önce bulunulan görevler ile bu görevlerle aynı
düzey görevlere veya daha alt görevlere, personelin talep etmesi ve bu Yönetmelikte aranan öğrenim ile hizmetin
yerine getirilmesi için gerekli sertifika, ehliyet ve benzeri belgelere sahip olma şartlarını taşıması kaydıyla görevde
yükselme sınavına tabi tutulmadan atama yapılabilir.
ç) Unvan değişikliğine tabi kadrolar ile bu kadrolar arasındaki geçişler, ilgili kadro için düzenlenen unvan
değişikliği sınavı sonucuna göre yapılır.
d) Bu Yönetmelik kapsamında bulunan ve doktora öğrenimini bitiren personelden, atanılacak görev için
aranan ve 6 ncı maddeye göre hesaplanan toplam hizmet süresine sahip olmaları ve mevzuatla aranan öğrenim şartını
taşımaları kaydıyla uzman veya aynı düzeydeki görevler ile daha alt görevlere atanmalarında bu Yönetmelik
hükümleri uygulanmaz.
e) Avukat kadrosundan hukuk müşaviri kadrosuna yapılacak atamalarda bu Yönetmelik hükümleri
uygulanmaz.
Naklen atamalar
MADDE 19 – (1) Diğer kamu kurum ve kuruluşlarının personelinden bu Yönetmelikte sayılan unvanları ihraz
etmiş olanlar, Kurumdaki aynı unvana veya bu unvanın bulunduğu aynı alt gruptaki diğer unvanlara veya daha alt
unvanlara; atanacakları unvan için bu Yönetmelikte öngörülen sınavda başarılı olma dışındaki diğer şartları taşımaları
kaydıyla genel hükümlere göre naklen atanabilirler.
Sınav belgelerinin saklanması
MADDE 20 – (1) Sınavlarda başarılı olan personelin sınavla ilgili belgeleri özlük dosyalarında; başarı
gösteremeyenlerin belgeleri ise en az bir yıl veya müteakip sınava ve dava konusu olan sınav belgeleri ise yargı kararı
kesinleşinceye kadar genel hükümlere göre ilgili daire başkanlığınca saklanır.
Kazanılmış haklar
MADDE 21 – (1) Bu Yönetmelik kapsamına giren unvanları, ilgili mevzuatı uyarınca kazananların hakları
saklıdır.
Hüküm bulunmayan haller
MADDE 22 – (1) Bu Yönetmelikte hüküm bulunmayan hallerde; 657 sayılı Devlet Memurları Kanunu ile
Kamu Kurum ve Kuruluşlarında Görevde Yükselme ve Unvan Değişikliği Esaslarına Dair Genel Yönetmelik
hükümleri uygulanır.
Yürürlük
MADDE 23 – (1) Bu Yönetmelik yayımı tarihinde yürürlüğe girer.
Yürütme
MADDE 24 – (1) Bu Yönetmelik hükümlerini Başkan yürütür.

