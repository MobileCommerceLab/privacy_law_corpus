CENTRUL NAŢIONAL PENTRU PROTECŢIA DATELOR
CU CARACTER PERSONAL AL REPUBLICII MOLDOVA
MD-2004, mun. Chişinău, str. Serghei Lazo, 48, tel: (+373-22) 820801, 811807 fax: 820807, www.datepersonale.md

ORDIN nr. 03/1
„28” februarie 2013

mun. Chişinău

Cu privire la aprobarea Instrucţiunilor
privind prelucrarea datelor cu caracter
personal în procesul electoral
În conformitate cu prevederile art. 20 alin (1) lit. c) al Legii nr. 133 din 8 iulie
2011 privind protecţia datelor cu caracter personal, Capitolul II, pct. 3 lit. e2) al
Regulamentului Centrului Naţional pentru Protecţia Datelor cu Caracter Personal,
aprobat prin Legea nr. 182-XVI din 10 iulie 2008,

ORDON:
1. Se aprobă Instrucţiunile privind prelucrarea datelor cu caracter personal în
procesul electoral (se anexează).
2. Se recomandă entităţilor implicate în procesul electoral adaptarea procedurilor
interne de prelucrare a datelor cu caracter personal la principiile statuate de
Instrucţiunile privind prelucrarea datelor cu caracter personal în procesul
electoral.
3. Direcţia juridică şi relaţii cu publicul, de comun cu Direcţia evidenţă şi control,
vor asigura plasarea Instrucţiunilor privind prelucrarea datelor cu caracter
personal în procesul electoral pe pagina web oficială a Centrului Naţional pentru
Protecţia Datelor cu Caracter Personal (www.datepersonale.md).

Vitalie PANIŞ
Director

Anexă la Ordinul nr. 03/1 din 28
februarie 2013

Instrucţiuni privind prelucrarea datelor cu caracter personal în
procesul electoral
Prezentele instrucţiuni sînt elaborate în conformitate cu prevederile art. 20 alin.
(1) lit. c) al Legii nr. 133 din 8 iulie 2011 privind protecţia datelor cu caracter
personal în scopul aducerii prelucrărilor de date cu caracter personal în
conformitate cu principiile de protecţie a datelor cu caracter personal în cadrul
exercitării unui drept fundamental - dreptul la vot, fără a atinge sfera de
competenţă a Comisiei Electorale Centrale, statuată de Codul electoral al
Republicii Moldova.
Ţinînd cont de faptul că pe lîngă necesitatea asigurării dreptului la vot, Statul are
obligaţia pozitivă de a respecta şi ocroti viaţa intimă, familială şi privată;
de constatările făcute de Centrul Naţional pentru Protecţia Datelor cu Caracter
Personal al Republicii Moldova (Centrul) în procesul examinării mai multor plîngeri cu
referire la încălcările, de către unii concurenţi electorali, a dreptului la viaţă privată în
perioada desfășurării campaniilor electorale din 2009-2011;
de nivelul încă insuficient de protecţie a datelor cu caracter personal, constatat în
cadrul controalelor efectuate la unele primării;
de faptul că Comisia Electorală Centrală este autoritatea învestită cu competențe
de a stabili modalitatea şi mijloacele de prelucrare a datelor cu caracter personal în
procesul electoral, celelalte entităţi din cadrul organelor electorale urmează să
prelucreze aceste date pe baza instrucţiunilor primite anume de la această autoritate, au
fost elaborate prezentele Instrucţiuni, care pot servi în calitate de linii directorii pentru
Comisia Electorală Centrală și alte entități implicate în procesul electoral, de aducere a
prelucrărilor de date cu caracter personal în conformitate cu principiile statuate în Legea
privind protecţia datelor cu caracter personal şi bunele practici în domeniu;
de prevederile Rezoluţiei de la Montreux (Confederaţia Elveţiană) cu privire la
folosirea datelor cu caracter personal în scopuri politice, adoptată la 14-15 septembrie
2005 de către Conferinţa Comisarilor pentru protecţia datelor care statuează, printre
altele, că:
- în viaţa politică o mare cantitate de date cu caracter personal sînt colectate în
mod continuu de către organizaţiile politice şi, cîteodată, sînt prelucrate prin modalităţi
agresive, folosind diverse tehnici, inclusiv sondaje, colectarea adreselor de e-mail prin
motoare software/de căutare, agitaţie pe larg prin localitate sau forme de decizii politice
prin televiziune interactivă, fişiere de izolare a votanţilor; unde aceste date includ uneori
ilegal (adiţional la adresele poştale, numerele de telefon, conturile de e-mail, informaţia
cu privire la activităţi profesionale şi relaţii de familie) date sensibile referitoare la
convingeri sau activităţi morale şi politice reale sau presupuse, sau la activităţile de
votare;

- există o tendinţă de creare a profilurilor invazive a diferitor persoane care la
moment sînt clasificaţi – cîteodată inexact sau în baza unui contact superficial - ca
simpatizanţi, susţinători, aderenţi sau membri de partid, pentru a spori comunicarea
personalizată către grupuri de cetăţeni;
- trebuie protejate persoanele contra efectelor negative şi posibilele discriminări
în sfera lor personală, precum şi renunţarea acestora la unele forme de participare
politică;
- orice activitate de comunicare politică, inclusiv acea care nu se referă la
campaniile electorale, care atrage prelucrarea datelor cu caracter personal, trebuie să
respecte drepturile fundamentale şi libertăţile persoanelor interesate, inclusiv dreptul la
protecţia datelor cu caracter personal, şi trebuie să se conformeze cu principiile de
protecţie a datelor afirmate, emit prezentele Instrucţiuni.
Instrucțiunile urmează a fi aplicate în coroborare cu prevederile: Codului bunelor
practici în materie electorală. Linii directoare (Veneţia, 18-19 octombrie 2002) al
Comisiei Europene pentru democraţie prin drept (Comisia de la Veneţia), Codului
electoral, Legii privind protecţia datelor cu caracter personal, Cerinţelor faţă de
asigurarea securităţii datelor cu caracter personal la prelucrarea acestora în cadrul
sistemelor informaţionale de date cu caracter personal, aprobate prin Hotărîrea
Guvernului nr. 1123 din 14 decembrie 2010 (Cerințelor), Regulamentului Registrului de
evidenţă a operatorilor de date cu caracter personal, aprobat prin Hotărîrea Guvernului
nr. 296 din 15 mai 2012, care creează cadrul regulator necesar pentru asigurarea
dreptului la viaţă privată al alegătorului, precum şi cu Regulamentul cu privire la
activitatea Comisiei Electorale Centrale, aprobat prin Hotărîrea Comisiei nr. 137 din 14
februarie 2006 cu modificările şi completările ulterioare.
I. Noțiunile utilizate în text:
- date cu caracter personal – orice informaţie referitoare la o persoană fizică
identificată sau identificabilă (subiect al datelor cu caracter personal). Persoana
identificabilă este persoana care poate fi identificată, direct sau indirect, prin referire la
un număr de identificare sau la unul ori mai multe elemente specifice identităţii sale
fizice, fiziologice, psihice, economice, culturale sau sociale. De exemplu, informația
consemnată în listele electorale: numele şi prenumele, anul naşterii, domiciliul, seria şi
numărul actului de identitate al alegătorilor - reprezintă date cu caracter personal
referitoare la o persoană fizică identificată. De asemenea, în procesul efectuării votării,
de la persoana fizică sînt colectate și alte date cu caracter personal, precum: semnătura
aplicată de aceasta la primirea buletinului de vot; locul nașterii și numărul de
identificare de stat (IDNP) ale alegătorilor înscriși în listele electorale suplimentare, etc.
- categorii speciale de date cu caracter personal - datele care dezvăluie originea
rasială sau etnică a persoanei, convingerile ei politice, religioase sau filozofice,
apartenenţa socială, datele privind starea de sănătate sau viaţa sexuală, precum şi cele
referitoare la condamnările penale, măsurile procesuale de constrîngere sau sancţiunile
contravenţionale. De exemplu, ştampila cu menţiunea care confirmă votarea în ziua
respectivă, aplicată în fişa de însoţire a buletinului de identitate sau în actul în a cărui

bază votează persoana, reprezintă categorie specială a datelor cu caracter personal în
temeiul faptului că în anumite situații, cum ar fi referendumul din 2010 desfăşurat în
Republica Moldova, se poate cu celeritate de apreciat care sînt simpatiile politice ale
acestuia. De asemenea, informația referitoare la persoanele aflate în spitale, aziluri
pentru bătrîni ori deţinute pe baza unui mandat de arest pînă la pronunţarea sentinţei
judecătoreşti, referitoare la persoanele condamnate la închisoare a căror sentinţă nu este
definitivă, la cele care execută o sancţiune contravenţională sub formă de arest, la
persoanele condamnate la închisoare prin hotărîre judecătorească definitivă, aflate în
instituţiile penitenciare, de asemenea reprezintă categorii speciale de date cu caracter
personal.
- prelucrarea datelor cu caracter personal – orice operaţiune sau serie de
operaţiuni care se efectuează asupra datelor cu caracter personal prin mijloace
automatizate sau neautomatizate, cum ar fi: colectarea, înregistrarea, organizarea,
stocarea, păstrarea, restabilirea, adaptarea ori modificarea, extragerea, consultarea,
utilizarea, dezvăluirea prin transmitere, diseminare sau în orice alt mod, alăturarea ori
combinarea, blocarea, ştergerea sau distrugerea. De exemplu, întocmirea de către
primării sau misiunile diplomatice a listelor electorale, verificarea alegătorilor înscrişi în
ele, precizarea, în fiecare an (după 1 ianuarie) a listelor electorale, păstrarea și
dezvăluirea acestora prin transmitere în adresa Comisiei Electorale Centrale, reprezintă
operațiuni de prelucrare a datelor cu caracter personal.
operator – persoana fizică sau persoana juridică de drept public sau de drept privat,
inclusiv autoritatea publică, orice altă instituţie ori organizaţie care, în mod individual
sau împreună cu altele, stabileşte scopurile şi mijloacele de prelucrare a datelor cu
caracter personal prevăzute în mod expres de legislaţia în vigoare. De exemplu,
primăriile sau misiunile diplomatice se constituie în calitate de operatori de date cu
caracter personal în raport cu datele incluse în listele electorale întocmite, verificate și
precizate, pe care le stochează și le păstrează o anumită perioadă de timp; Biroul
electoral al secţiei de votare se constituie în calitate de operator al datelor cu caracter
personal consemnate în listele electorale păstrate ori modificate ca rezultat al examinării
cererilor în legătură cu incorectitudinile din listele electorale, al listelor electorale
suplimentare pe care le-a întocmit, dar și al datelor cu caracter personal colectate în
procesul examinării cererilor privind incorectitudinile din listele electorale, privind
solicitarea certificatelor pentru drept de vot alegătorilor care nu se vor afla la domiciliu
în ziua alegerilor, precum și a altor cereri ce vizează organizarea şi desfăşurarea
alegerilor. Comisia Electorală Centrală se constituie în calitate de destinatar al listelor
electorale trimise de primării și, totodată, în momentul în care le organizează după
anumite criterii funcționale, le modifică, le combină în careva mod ori decide asupra
finalității datelor incluse în aceste liste electorale - se constituie în calitate de operator
de date cu caracter personal. De asemenea, Comisia Electorală Centrală se constituie în
calitate de operator al datelor cu caracter personal prelucrate sau care vor fi prelucrate în
Registrul funcționarilor electorali, Registrul de stat al alegătorilor, etc.
persoană împuternicită de către operator - persoana fizică sau persoana juridică
de drept public ori de drept privat, inclusiv autoritatea publică şi subdiviziunile ei

teritoriale, care prelucrează date cu caracter personal în numele şi pe seama
operatorului, pe baza instrucţiunilor primite de la operator. De exemplu, Centrul de
instruire continuă în domeniul electoral este persoană împuternicită de Comisia
Electorală Centrală, deoarece prelucrează datele cu caracter personal ce vizează
funcţionarii electorali în cadrul instruirii specializate a acestora, conform
Regulamentului aprobat prin hotărîrea Comisiei Electorale Centrale.
destinatar – orice persoană fizică sau persoană juridică de drept public ori de
drept privat, inclusiv autoritatea publică şi subdiviziunile ei teritoriale, căreia îi sînt
dezvăluite date cu caracter personal, indiferent dacă este sau nu terţ. De exemplu,
Comisia Electorală Centrală se constituie în calitate de destinatar al listelor electorale
trimise de primării sau misiunile diplomatice. Nu sînt consideraţi destinatari organele
din domeniul apărării naţionale, securităţii statului şi ordinii publice, organele de
urmărire penală şi instanţele judecătoreşti cărora li se comunică date cu caracter
personal în cadrul exercitării competenţelor stabilite de lege.
sistem de evidenţă a datelor cu caracter personal – orice serie structurată de date
cu caracter personal accesibile conform unor criterii specifice, fie că este centralizată,
descentralizată ori repartizată după criterii funcţionale sau geografice. În calitate de
sistem de evidenţă a datelor cu caracter personal se constituie inclusiv, dar nu se
limitează la, bazele de date, sistemele informaţionale şi informatice în care sînt stocate
şi prelucrate automatizat sau manual date cu caracter personal. De exemplu, modele
clasice de sisteme de evidenţă a datelor cu caracter personal sînt: Registrul
funcționarilor electorali ori Registrul de stat al alegătorilor. Listele electorale întocmite
și păstrate pe suport de hîrtie ori electronic, de asemenea reprezintă un sistem de
evidență a datelor cu caracter personal. La fel, alte serii structurate de date cu caracter
personal, cum ar fi: imaginile video colectate printr-un sistem de supraveghere instalat
în incinta sau pe perimetrul secțiilor de votare, care se păstrează o anumită perioadă de
timp; informațiile personalizate referitoare la instruirea specializată a funcţionarilor
electorali ori a altor subiecţi implicaţi în procesul electoral, etc;
depersonalizarea datelor – modificarea datelor cu caracter personal astfel încît
detaliile privind circumstanţele personale sau materiale să nu mai permită atribuirea
acestora unei persoane fizice identificate sau identificabile ori să permită atribuirea doar
în condiţiile unei investigaţii care necesită cheltuieli disproporţionate de timp, mijloace
şi forţă de muncă.
II. Proceduri organizatorice şi tehnice necesar a fi respectate
1. Se recomandă ca entităților implicate în procesul electoral să le fie
atribuite, în dependenţă de rolul pe care îl au, calitatea de operator, persoană
împuternicită de operator sau destinatar, în conformitate cu noţiunile statuate de art. 3 al
Legii privind protecţia datelor cu caracter personal. Aceasta va permite delimitarea clară
a competențelor și repartizarea adecvată a drepturilor şi obligaţiilor în cadrul
operaţiunilor de prelucrare a datelor cu caracter personal.

2. Toți funcționarii și persoanele implicate în procesul electoral, care au acces
la date cu caracter personal, inclusiv angajaţii Comisiei Electorale Centrale, urmează a
fi supuși unei declaraţii de confidenţialitate care, după caz, poate fi inclusă în
contractele de muncă, avînd calitate de clauză contractuală, sau în fişele postului, cu
menţiunea despre răspunderea civilă, contravențională ori penală pentru încălcarea
acesteia.
3. Datele cu caracter personal prelucrate în procesul electoral trebuie să fie
exacte şi, dacă este necesar, actualizate. Se recomandă ca actualizarea datelor cu
caracter personal să fie efectuate de către persoana responsabilă de prelucrarea datelor
cu caracter personal în scopuri electorale, desemnată prin act administrativ, hotărîre, a
primarului, comandanţilor unităţii militare, conducătorilor instituţiilor medicale,
sanatoriale, caselor de odihnă, oficiilor diplomatice şi oficiilor consulare ale Republicii
Moldova, organelor electorale, după caz. Actul administrativ urmează să conţină clauza
de confidenţialitate a datelor cu caracter personal în conformitate cu prevederile art. 29
al Legii privind protecţia datelor cu caracter personal, precum şi informaţii privind
răspunderea pentru încălcarea acesteia, în conformitate cu prevederile art. 33 al
aceluiaşi act legislativ.
4. Persoana responsabilă urmează să efectueze operaţiunile de prelucrare a
datelor cu caracter personal ce vizează cetăţenii cu drept de vot, după caz, domiciliaţi pe
teritoriul unităţii administrativ-teritoriale, unităţilor militare, aflaţi în instituţiile
medicale, sanatoriale, casele de odihnă, precum şi cetăţenilor cu drept de vot ce se află
pe teritoriul altor state, în conformitate cu prevederile art. 39 Cod electoral. Totodată, în
procesul actualizării datelor cu caracter personal, urmează a fi asigurat caracterul exact
al acestora, fiind recomandată metoda verificării la faţa locului, dar şi prelucrarea
datelor cu caracter personal stocate în sistemele informaţionale de date cu caracter
personal gestionate de autoritatea publică locală, unitatea militară, instituţiile curative,
sanatoriale, medicale şi/sau cele atribuite la resurse informaţionale principale de stat, la
care persoana responsabilă dispune de dreptul de acces în calitate de utilizator autorizat
al acestora.
5. Utilizarea unor sisteme de evidenţă a datelor cu caracter personal în scopul
întocmirii listelor de subscripţie urmează a fi interzisă.
6. Operatorii de date cu caracter personal în procesul electoral urmează, în
cooperare cu Centrul Naţional pentru Protecţia Datelor cu Caracter Personal să
elaboreze și să implementeze politica de securitate a datelor cu caracter personal în
conformitate cu prevederile Cerinţelor, care ar acoperi aspecte ce vizează inclusiv:
procedurile şi măsurile legate de realizarea politicii de securitate, cu aplicarea soluţiilor
practice cu un nivel de detalizare şi complexitate proporţional; identificarea şi
autentificarea utilizatorilor învestiți cu dreptul de acces la sistemele informaţionale de
date cu caracter personal prelucrate în procesul electoral; modalitățile de reacţionare la
incidentele de securitate; de protecţie a tehnologiei informaționale şi comunicaţiilor; de
asigurare a integrităţii informaţiei care conţine date cu caracter personal şi a tehnologiei
informaționale; de administrare a accesului la datele cu caracter personal prelucrate; de
audit în sistemele informaţionale și de evidență a datelor cu caracter personal, etc.

7. Politica de securitate urmează să conţină reglementări care ar asigura
protecţia datelor cu caracter personal prelucrate în cadrul sistemelor de evidență în
procesul electoral, în special prin următoarele metode:
1) preîntîmpinarea conexiunilor neautorizate la reţelele comunicaţionale şi
interceptării cu ajutorul mijloacelor tehnice a datelor cu caracter personal transmise prin
aceste reţele, în special în procesul dezvăluirii prin transmitere a listelor electorale între
entitățile abilitate cu diferite competențe în procesul electoral;
2) excluderea accesului neautorizat la datele cu caracter personal prelucrate în
cadrul sistemelor de evidență prin metoda implementării procedurilor de identificare şi
autentificare a utilizatorilor; prin repartizarea obligaţiilor şi învestirea cu minimul de
drepturi şi competenţe a celor implicați în procesul de gestionare a sistemelor de
evidență a datelor cu caracter personal; prin asigurarea integrităţii resurselor
informaţionale (date şi programe);
3) preîntîmpinarea acţiunilor speciale tehnice şi de program care
condiţionează distrugerea, modificarea datelor cu caracter personal sau defecţiuni în
lucrul complexului tehnic şi de program, a soft-ului destinat prelucrării datelor cu
caracter personal, prin metoda folosirii mijloacelor de protecţie speciale tehnice şi de
program, inclusiv a programelor licenţiate, programelor antivirus, organizării sistemului
de control al securităţii soft-ului şi efectuarea periodică a copiilor de siguranţă;
4) preîntîmpinarea acţiunilor intenţionate şi/sau neintenţionate a utilizatorilor
interni şi/sau externi, precum şi a altor angajaţi, care condiţionează distrugerea,
modificarea datelor cu caracter personal prelucrate în cadrul sistemelor de evidență sau
defecţiuni în lucrul complexului tehnic şi de program;
5) preîntîmpinarea scurgerii de informaţii care conţin date cu caracter
personal, transmise prin canalele de legătură, prin folosirea metodelor de cifrare
(criptare) a acestei informaţii;
6) stabilirea exactă a ordinii și procedurilor de acces la informaţia care conţine
date cu caracter personal, prelucrată în cadrul sistemelor informaţionale și de evidență,
atît pentru utilizatorii interni, cît și pentru cei externi.
8. În cazul dezvăluirii prin transmitere a formatului electronic al datelor cu
caracter personal, conţinute în listele electorale, listele electorale suplimentare, listele de
subscripție sau în alte documente, prin reţele comunicaţionale ori pe alt suport
electronic (digital) de stocare, se va asigura criptarea acestei informații sau se va
examina posibilitatea utilizării unei conexiuni bilaterale prin canal securizat VPN.
Accesul fără fir la sistemele informaţionale de date cu caracter personal urmează a fi
permis și autorizat doar în cazul utilizării mijloacelor criptografice de protecţie a
informaţiei. Fiecare caz de solicitare a transmiterii datelor cu caracter personal pe cale
electronică va fi examinat separat, reieşind din posibilităţile tehnice a destinatarului şi
operatorului, precum şi în corespundere cu măsurile organizatorice şi tehnice
implementate de părţi. În cazul în care rețelele comunicaționale prezintă riscuri pentru
confidenţialitatea şi securitatea datelor cu caracter personal, vor fi utilizate metode

tradiţionale de transmitere (expediere poştală cu aviz recomandat, înmînarea personală,
etc.)
9. Transmiterea datelor cu caracter personal prin rețele comunicaționale ce nu
corespund Cerinţelor, (spre exemplu: expedierea informației prin intermediul e-mailurilor personale de tipul @gmail.com, @mail.ru, @yahoo.com, etc) urmează a fi
interzisă.
10. Procedura transmiterii datelor cu caracter personal stocate pe suport de
hîrtie, inclusiv în cazul secţiilor de votare înfiinţate peste hotarele Republicii Moldova,
urmează a fi reglementate prin act normativ instituțional, luînd în considerare
necesitatea asigurării unui nivel adecvat de securitate, utilizînd inclusiv canalele
diplomatice.
11. Procedura de întocmire, verificare şi actualizare a listelor electorale, de
primire și transmitere a listelor de la și la birourile electorale; de includere/excludere din
liste a alegătorilor de către membrii biroului electoral al secţiei de votare; de prezentare
ulterioară a listelor electorale finale; de păstrare a listelor electorale şi alte aspecte
necesare care presupun prelucrarea datelor cu caracter personal, urmează a fi elaborată
și aprobată de Comisia Electorală Centrală în cooperare cu Centrul Naţional pentru
Protecţia Datelor cu Caracter Personal, în conformitate cu principiile prevăzute de
legislația privind protecția datelor cu caracter personal.
12. Comisia Electorală Centrală va reglementa în mod deosebit procedura de
acces a observatorilor acreditaţi la informaţiile cu caracter electoral și la listele
electorale, inclusiv procedura și limitele în care aceștia pot efectua filmări foto şi video,
ținîndu-se cont nu doar de necesitatea asigurării secretului şi securităţii votării, dar și a
principiilor de confidențialitate și securitate a prelucrării datelor cu caracter personal,
prevăzute de art.29 și 30 ale Legii privind protecția datelor cu caracter personal.
III. Registrul de stat al alegătorilor
13. Existenţa unui registru electoral actualizat este esenţială pentru garantarea
votului universal, pentru securizarea procesului electoral, precum şi pentru asigurarea
actualizării şi acurateței datelor cu caracter personal prelucrate în scopuri electorale.
Totuşi, deşi la moment există Concepţia Sistemului informaţional automatizat de stat
“Alegeri”, aprobată prin Legea nr. 101-XVI din 15 mai 2008, înainte de punerea în
exploatare a Sistemului informaţional automatizat destinat ţinerii registrului de stat, va
fi necesar aprobarea Regulamentului cu privire la modalitatea de ţinere a acestui
registru.
14. Se recomandă ca la elaborarea proiectului Regulamentului să fie luate în
considerație principiile statuate de Legea privind protecția datelor cu caracter personal
și Cerinţele faţă de asigurarea securităţii datelor cu caracter personal la prelucrarea
acestora în cadrul sistemelor informaţionale de date cu caracter personal, inclusiv prin
reglementarea concretă a drepturilor şi obligaţiilor autorităţilor administraţiei publice
centrale şi locale în procesul furnizării datelor cu caracter personal necesare ţinerii
registrului etc. O atenție deosebită urmează a fi acordată aspectelor ce țin de:
a) asigurarea condițiilor realizării de către cetățean a dreptului constituțional
la vot secret, pentru a fi exclusă cu desăvîrșire orice posibilitate tehnică, chiar și

imaginară, a administratorilor Sistemului automatizat de evidență, ori a altei persoane,
de a avea acces la informaţia privind opțiunea manifestată de alegător în procesul votării
prin intermediul sistemului electronic.
b) procedurile tehnice care ar asigura întreruperea automată, după efectuarea
votării, a legăturii dintre datele cu caracter personal ale alegătorului şi bifa trecută de el
pentru un candidat concret în buletinul de vot electronic, precum și imposibilitatea
absolută de a restabili această legătură;
c) procedurile tehnice care ar asigura imposibilitatea monitorizării din partea
administratorilor Sistemului automatizat de evidență, ori a altei persoane, a opțiunii
exprimate de alegător în perioada care urmează după bifarea de către el a
compartimentului corespunzător în buletinul de vot electronic și confirmarea finală a
acestei opțiuni, care este măsurabilă în timp.
15. Urmează a fi interzisă crearea unor sisteme de evidenţă a datelor cu
caracter personal colectate în scopuri electorale, decît în cazurile expres prevăzute de
Codul electoral.
IV. Drepturile subiecţilor de date cu caracter personal
16. În cazul în care datele cu caracter personal sînt colectate direct de la
subiectul acestor date, acestuia, la cerere, urmează a-i fi furnizate următoarele
informaţii, exceptînd cazul în care el deţine deja informaţiile respective:
1) privind identitatea operatorului sau, după caz, a persoanei împuternicite de
către operator (denumirea, adresa juridică, IDNO-ul, numărul de înregistrare în
Registrul de evidență a operatorilor de date cu caracter personal);
2) privind scopul concret al prelucrării datelor colectate;
3) privind destinatarii sau categoriile de destinatari ai datelor cu caracter
personal; existenţa drepturilor la informare și de acces la datele colectate; de intervenţie
asupra datelor (în special de a rectifica, actualiza, bloca sau şterge datele cu caracter
personal a căror prelucrare contravine legii datorită caracterului incomplet sau inexact al
acestora) şi de opoziţie, precum și condiţiile în care aceste drepturi pot fi exercitate;
dacă răspunsurile la întrebările cu ajutorul cărora se colectează datele sînt obligatorii sau
voluntare, inclusiv consecinţele posibile ale refuzului de a răspunde la întrebările prin
care se colectează informația.
17. Informarea subiecţilor de date cu caracter personal referitor la
particularităţile operaţiunilor de prelucrare a datelor cu caracter personal în perioadele
electorale se recomandă a fi efectuată şi generalizat prin mijloace de informare în masă
de nivel republican sau local, după caz, inclusiv prin afişarea informațiilor
corespunzătoare pe panourile informative ale autorităţilor publice locale şi centrale şi
utilizarea mijloacelor de comunicare disponibile (telefon, afişe, internet).
18. Subiecţilor de date cu caracter personal – alegători, le va fi asigurat dreptul
de acces și posibilitatea de a lua cunoştinţă de listele electorale în scopul verificării
corectitudinii întocmirii lor, contestării împotriva neincluderii lor în listă sau excluderii
din ea, precum şi împotriva altor erori comise la înscrierea datelor despre sine sau
despre alţi alegători. În acest sens, persoanele responsabile de prelucrarea datelor cu

caracter personal conţinute în listele electorale, vor asigura accesul cetățeanului doar la
datele cu caracter personal care-l vizează nemijlocit, fiind exclusă posibilitatea
consultării datelor cu caracter personal ce vizează alţi subiecţi, conţinute de listele
electorale, cu excepția cazurilor în care solicitanții își realizează un interes legitim care
nu prejudiciază interesele sau drepturile şi libertăţile fundamentale ale subiectului
datelor cu caracter personal.
19. În cazul plasării datelor cu caracter personal conţinute în listele electorale
prin intermediul paginii web oficiale a Comisiei Electorale Centrale sau autorităţii
publice locale, urmează a fi instituite soluţii tehnice necesare pentru excluderea
accesului nerestricţionat la acestea, fiind asigurate măsurile tehnice de program,
specializate în securitatea informaţiei, măsuri de protecţie în vederea confirmării
neechivoce a identităţii subiectului de date cu caracter personal, care îşi realizează
dreptul de acces sau rectificare, prin excluderea accesului neautorizat la aceste date.
20. În cazul realizării de către subiectul de date cu caracter personal a dreptului
de intervenție, datele inexacte urmează a fi actualizate prin rectificare sau ştergere, ca
bază servind doar surse legale (acte de identitate, de stare civilă, resurse informaţionale
principale de stat etc.), modificarea urmînd a fi efectuată în toate sistemele de evidenţă
gestionate în scopuri electorale.
21. Dezvăluirea prin transmitere, diseminare sau în orice alt mod a datelor cu
caracter personal prelucrate în scopuri electorale urmează a fi interzisă, cu excepţia
cazurilor cînd subiectul de date cu caracter personal şi-a dat consimţămîntul, cînd
informația este depersonalizată ori cînd legea prevede expres dreptul destinatarului sau
al terțului în acest sens.
V. Stocarea, păstrarea şi distrugerea datelor cu caracter personal
prelucrate în procesul electoral
22. Stocarea și păstrarea datelor cu caracter personal consemnate în
documentele electorale, urmează a fi efectuată în strictă conformitate cu prevederile
art.62 Cod electoral, Comisiei Electorale Centrale revenindu-i dreptul de a decide
asupra finalității acestora luînd în consideraţie prevederile art. 4 alin. (1) lit. e) al Legii
privind protecţia datelor cu caracter personal.
23. Accesul în spaţiile unde sînt amplasate sistemele informaţionale și de
evidență a datelor cu caracter personal urmează a fi restricţionat, fiind permis doar
persoanelor care au autorizaţia necesară şi doar în timpul orelor de program, conform
politicii de securitate instituționale aprobate de fiecare operator.
24. Stocarea și păstrarea în calculatoare a formatului electronic al datelor cu
caracter personal, structurate în sisteme de evidență, care sînt conectate la internet, care
nu sînt echipate cu mijloace de protecţie speciale tehnice şi de program și nu au instalate
programe licenţiate, programe antivirus, sisteme de control al securităţii soft-ului, de
asigurare a efectuării periodice a copiilor de siguranţă și de efectuare a auditului urmează a fi interzisă.
25. Stocarea datelor cu caracter personal pe suport magnetic, optic, laser, de
hîrtie sau alt suport al informaţiei, pe care se creează, se fixează, se transmite, se
recepţionează, se păstrează sau, în alt mod, se utilizează documentul şi care permite
reproducerea acestuia, urmează a fi asigurat prin plasarea acestora în safeuri sau

dulapuri metalice care se încuie şi se sigilează. Accesul la safeuri şi dulapuri metalice
urmează a fi monitorizat, prin ţinerea unui registru de evidenţă. Scoaterea, fără
autorizare, a purtătorilor de date cu caracter personal din perimetrul de securitate al
operatorului urmează a fi interzisă.
26. Distrugerea/nimicirea documentelor electorale şi a purtătorilor de
informaţii ce conţin date cu caracter personal se face de către operator sau persoanele
împuternicite de operator, în baza unor instrucţiuni clare. În cazul în care în calitate de
operatori sînt autorităţile publice locale, atunci distrugerea/nimicirea urmează a fi
efectuată în conformitate cu termenele indicate în Nomenclatorul-tip al dosarelor
primăriilor comunelor (satelor), municipiilor (oraşelor), în baza unui proces-verbal. În
situaţia în care calitatea de operator îi revine Comisiei Electorale Centrale, atunci
nimicirea urmează a fi efectuată în baza Regulamentului privind organizarea şi
funcţionarea arhivei Comisiei Electorale Centrale aprobat prin Hotărîrea Comisiei
Electorale Centrale nr. 1917 din 21 octombrie 2008 şi conform prevederilor Codului
electoral.
27. Anual, către 31 ianuarie, operatorii de date cu caracter personal vor
prezenta în adresa Centrului Naţional pentru Protecţia Datelor cu Caracter Personal al
Republicii Moldova raportul generalizat despre incidentele de securitate a sistemelor
informaţionale de date cu caracter personal în conformitate cu prevederile pct.91 din
Cerințe.

