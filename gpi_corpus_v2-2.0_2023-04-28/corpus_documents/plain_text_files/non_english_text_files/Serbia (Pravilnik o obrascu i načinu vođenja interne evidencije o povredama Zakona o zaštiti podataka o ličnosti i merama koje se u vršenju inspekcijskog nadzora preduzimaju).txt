Na osnovu člana 78. stav 4. Zakona o zaštiti podataka o ličnosti („Službeni glasnik
RS”, broj 87/18) i člana 33. stav 5. Zakona o slobodnom pristupu informacijama od javnog
značaja („Službeni glasnik RS”, br. 120/04, 54/07, 104/09 i 36/10),
Poverenik za informacije od javnog značaja i zaštitu podataka o ličnosti donosi
PRAVILNIK
o obrascu i načinu vođenja interne evidencije o povredama Zakona o zaštiti podataka o
ličnosti i merama koje se u vršenju inspekcijskog nadzora preduzimaju
Član 1.
Ovim pravilnikom bliže se propisuju obrazac i način vođenja interne evidencije o
povredama Zakona o zaštiti podataka o ličnosti (u daljem tekstu: Zakon) i merama koje se u
vršenju inspekcijskog nadzora preduzimaju.
Član 2.
Poverenik za informacije od javnog značaja i zaštitu podataka o ličnosti (u daljem
tekstu: Poverenik) vodi internu evidenciju o povredama Zakona i merama koje se u vršenju
inspekcijskog nadzora preduzimaju (u daljem tekstu: interna evidencija).
Interna evidencija sadrži: podatke o rukovaocu ili obrađivaču koji je povredio Zakon
(ime i prezime ili naziv, prebivalište, boravište ili sedište), podatke o povredi Zakona (opis
povrede i član Zakona koji je povređen), podatke o merama koje su preduzete i podatke o
postupanju rukovaoca ili obrađivača po izrečenim merama.
Član 3.
Grafički prikaz obrasca interne evidencije dat je na obrascu koji je odštampan u
prilogu ovog pravilnika i čini njegov sastavni deo.
Član 4.
Interna evidencija je jedinstvena i vodi se u Službi Poverenika, u elektronskom
obliku.
Unos podataka u internu evidenciju vrše ovlašćena lica iz Službe Poverenika, po
okončanju postupka nadzora.
Za kontrolu tačnosti i ažurnosti podataka unetih u internu evidenciju odgovoran je
rukovodilac osnovne unutrašnje jedinice Službe Poverenika u kojoj se obavlja posao nadzora.
Član 5.
Ovaj pravilnik stupa na snagu osmog dana od dana objavljivanja u „Službenom glasniku
Republike Srbije”, a primenjuje se od dana primene Zakona o zaštiti podataka o ličnosti
(„Službeni glasnik RS”, broj 87/18).
Broj 021-00-11/2019-04
U Beogradu, 31. maja 2019. godine

Zamenica poverenika,
Stanojla Mandić, s.r.

Prilog: Obrazac interne evidencije o povredama Zakona o zaštiti podataka o ličnosti i merama
koje se u vršenju inspekcijskog nadzora preduzimaju

Ime i
Redni prezime ili
naziv
broj
rukovaoca ili
obrađivača

Prebivalište,
boravište ili
sedište
rukovaoca ili
obrađivača

Opis
povrede
Zakona

Član
Zakona
koji je
povređen

Podaci o
postupanju
Mere koje je
rukovaoca ili
Poverenik
obrađivača po
preduzeo
izrečenim
merama

