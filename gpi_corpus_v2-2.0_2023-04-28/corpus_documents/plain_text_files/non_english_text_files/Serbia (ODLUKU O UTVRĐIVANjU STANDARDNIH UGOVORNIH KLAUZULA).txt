Poverenik za informacije od javnog značaja i zaštitu podataka o ličnosti, na osnovu člana
78. stav 1. tačka 10) i člana 79. stav 3. tačka 1) Zakona o zaštiti podataka o ličnosti
(„Službeni glasnik RS”, broj 87/18) doneo je

ODLUKU
O UTVRĐIVANjU STANDARDNIH UGOVORNIH KLAUZULA

1. Ovom odlukom utvrđuju se Standardne ugovorne klauzule koje je izradio Poverenik
za informacije od javnog značaja i zaštitu podataka o ličnosti (u daljem tekstu:
Poverenik), a kojima se uređuje pravni odnos između rukovaoca i obrađivača u skladu
sa članom 45. Zakona o zaštiti podataka o ličnosti (u daljem tekstu: Zakon).

2. Standardne ugovorne klauzule odnose se samo na obradu podataka o ličnosti.

3. Standardne ugovorne klauzule sastoje se iz ugovornih klauzula i priloga čiji je sadržaj
odštampan u prilogu ove odluke i čini njen sastavni deo.

4. Standardne ugovorne klauzule mogu biti primenjene kao samostalni ugovor, ili deo
ugovora između rukovaoca i obrađivača, u obliku koji je utvrđen ovom odlukom.

5. Ukoliko ugovorne strane ne primene u celini, odnosno izmene neku od odredbi
Standardnih ugovornih klauzula, neće se smatrati da iste predstavljaju standardne
ugovorne klauzule u smislu čl. 45. i 65. Zakona.

6. Standardne ugovorne klauzule moraju biti zaključene u pisanom obliku, što obuhvata i
elektronski oblik.

7. Primena Standardnih ugovornih klauzula ne utiče na inspekcijska i druga ovlašćenja
Poverenika iz čl. 77. do 79. Zakona.

8. Ovu odluku objaviti u „Službenom glasniku Republike Srbije”.

9. Ova odluka stupa na snagu osmog dana od objavljivanja u „Službenom glasniku
Republike Srbije”.

POVERENIK
Milan Marinović

STANDARDNE UGOVORNE KLAUZULE
UGOVORNE KLAUZULE

Rukovalac
___________________
(naziv /ime i prezime)
___________________
(sedište/adresa)
Matični broj: ____________
Koga zastupa ______________
u daljem tekstu: Rukovalac, s jedne strane

i
Obrađivač
___________________
(naziv/ime i prezime)
___________________
(sedište/adresa)
Matični broj: ____________
Koga zastupa ______________
u daljem tekstu: Obrađivač, s druge strane
(u daljem tekstu zajedno: ugovorne strane)
sporazumeli su se o sledećem.

Član 1.
Ovim ugovorom reguliše se pravni odnos između ugovornih strana u vezi sa radnjama
obrade podataka o ličnosti koje su Obrađivaču poverene od strane Rukovaoca.
Predmet obrade, priroda i svrha obrade, vrste podataka o ličnosti i vrste lica na koja se
odnose podaci koji se obrađuju definisani su u Prilogu 1. ovog ugovora, koji čini njegov
sastavni deo.
Za sve što nije uređeno ovim ugovorom, ugovorne strane su slobodne da samostalno urede,
ukoliko isto nije u suprotnosti sa ovim ugovorom, odnosno ukoliko se time ne umanjuje
zaštita podataka o ličnosti ili prava lica na koja se podaci odnose.

Član 2.
Definicije:
1) pojmovi „podatak o ličnosti“, „lice na koje se podaci odnose“, „obrada podataka“,
„rukovalac“, „obrađivač“, kao i „povreda podataka o ličnosti“, imaju značenje
utvrđeno Zakonom o zaštiti podataka o ličnosti („Sl. glasnik RS“, broj 87/2018);
2) „podobrađivač“ je drugi obrađivač kome je obrađivač poverio vršenje određenih
radnji obrade u ime rukovaoca;
3) „mere zaštite“ podrazumevaju odgovarajuće tehničke, organizacione i kadrovske
mere, koje imaju za cilj obezbeđivanje delotvorne primene načela zaštite podataka o
ličnosti, kao i zaštite prava i sloboda lica na koja se podaci odnose;
4) „Zakon“ podrazumeva Zakon o zaštiti podataka o ličnosti („Sl. glasnik RS“, broj
87/2018) sa podzakonskim aktima donetim u skladu sa tim zakonom;
5) „važeći propisi“ podrazumevaju pozitivne propise Republike Srbije.
Obaveze rukovaoca
Član 3.
Rukovalac je dužan da vrši obradu podataka o ličnosti u skladu sa Zakonom, kao i da
primeni sve mere zaštite podataka i obezbedi ostvarivanje prava i sloboda lica na koja se
podaci odnose.
Rukovalac se obavezuje da će Obrađivaču izdavati uputstva u vezi sa obradom podataka o
ličnosti u pisanom obliku, kao i da će ista biti jasna, precizna i u svemu u skladu sa važećim
propisima.
Obaveze obrađivača
Član 4.

Obrađivač je dužan da obrađuje podatke o ličnosti samo na osnovu pismenih uputstava
Rukovaoca, uključujući i uputstvo u odnosu na prenošenje podataka o ličnosti u druge
države ili međunarodne organizacije, osim ako je Obrađivač zakonom obavezan da obrađuje
podatke. U tom slučaju, Obrađivač je dužan da obavesti Rukovaoca o toj zakonskoj obavezi
pre započinjanja obrade, osim ako zakon zabranjuje dostavljanje tih informacija zbog
potrebe zaštite važnog javnog interesa.
Obrađivač je dužan da bez odlaganja upozori Rukovaoca ako smatra da pismeno uputstvo
koje je od njega dobio nije u skladu sa Zakonom i/ili drugim važećim propisom, odnosno
odredbama ovog ugovora, a u slučaju sumnje u pogledu svog delovanja u obavezi je da
zatraži mišljenje Rukovaoca.
Procedura i donošenje odluka o daljem postupanju u situacijama iz prethodnog stava ovog
člana, kao i posledice u slučaju potencijalno nezakonitog uputstva, definisani su u Prilogu 2.
ovog ugovora, koji čini njegov sastavni deo.
Obrađivač je dužan da obezbedi da samo lica kojima je potreban pristup podacima o ličnosti
kako bi se ispunile obaveze obrađivača prema rukovaocu imaju pristup tim podacima.
Obrađivač je dužan da obezbedi da se fizičko lice koje je ovlašćeno da vrši radnje obrade
podataka o ličnosti kod Obrađivača obavezalo na čuvanje poverljivosti podataka ili da to
lice podleže zakonskoj obavezi čuvanja poverljivosti podataka.
Potreba da lica imaju pristup podacima o ličnosti biće revidirana sa vremena na vreme, te
ukoliko se ustanovi da je za određeno lice prestala potreba da ima pristup tim podacima,
istom će biti uskraćen pristup.
Obrađivač je obavezan da pomaže Rukovaocu u ispunjavanju obaveza propisanih Zakonom.
Obrađivač mora biti u mogućnosti da predoči Rukovaocu izvršenje svojih obaveza iz ovog
ugovora.
Ako Obrađivač povredi odredbe ovog ugovora, određujući svrhu i način obrade podatka o
ličnosti, smatraće se Rukovaocem u odnosu na tu obradu.
Obaveze Obrađivača iz ovog ugovora ne umanjuju njegove obaveze koje ima u skladu sa
Zakonom ili drugim važećim propisima.
Bezbednost obrade
Član 5.
Ugovorne strane su dužne da sprovode odgovarajuće mere zaštite kako bi bio dostignut
odgovarajući nivo bezbednosti u odnosu na rizik, u skladu sa nivoom tehnoloških
dostignuća i troškovima njihove primene, prirodom, obimom, okolnostima i svrhom obrade,
kao i verovatnoćom nastupanja rizika i nivoom rizika za prava i slobode fizičkih lica.

Ugovorne strane su dužne da zasebno izvrše procenu verovatnoće nastupanja rizika i nivo
rizika za prava i slobode fizičkih lica, kao i da odrede odgovarajuće mere zaštite kako bi se
umanjio procenjeni rizik, s tim da je Rukovalac dužan da Obrađivaču pruži sve informacije
kako bi Obrađivač mogao da izvrši ovu svoju obavezu.
Prema potrebi, mere zaštite iz ovog člana ugovora naročito obuhvataju:
1) pseudonimizaciju i kriptozaštitu podataka o ličnosti;
2) obezbeđivanje trajne poverljivosti, integriteta, raspoloživosti i otpornosti sistema i usluga
obrade;
3) obezbeđivanje uspostavljanja ponovne raspoloživosti i pristupa podacima o ličnosti u
slučaju fizičkih ili tehničkih incidenata u najkraćem roku;
4) sprovođenje redovnog testiranja, ocenjivanja i procenjivanja delotvornosti tehničkih,
organizacionih i kadrovskih mera bezbednosti obrade.
Prilikom procenjivanja odgovarajućeg nivoa bezbednosti iz stava 1. ovog člana posebno se
uzimaju u obzir rizici obrade, a naročito rizici od slučajnog ili nezakonitog uništenja,
gubitka, izmene, neovlašćenog otkrivanja ili pristupa podacima o ličnosti koji su preneseni,
pohranjeni ili obrađivani na drugi način.
Ukoliko se tokom obrade ustanovi da su potrebne dodatne mere zaštite u odnosu na već
dogovorene, ugovorne strane će takve mere zaštite naknadno uneti u Prilog 3. ovog
ugovora, koji čini njegov sastavni deo.
Ugovorne strane su dužne da preduzmu mere u cilju obezbeđivanja da svako fizičko lice
koje je ovlašćeno za pristup podacima o ličnosti od strane Rukovaoca ili Obrađivača,
obrađuje te podatke samo po nalogu Rukovaoca ili ako je na to obavezano zakonom.
Nezavisno od prethodnih odredbi ovog ugovora, Obrađivač ima pravo da na zahtev suda ili
drugog državnog organa u vršenju njihovih ovlašćenja propisanih važećim propisima,
otkrije bilo koji podatak o ličnosti uz obavezu da o tome odmah obavesti Rukovaoca, kao i
da se konsultuje sa Rukovaocem, u meri u kojoj je to moguće, o obimu i obliku odavanja
podataka.
Obaveštavanje o povredi podataka o ličnosti
Član 6.
Obrađivač je dužan da bez nepotrebnog odlaganja obavesti Rukovaoca o povredi podataka o
ličnosti koja može da proizvede rizik po prava i slobode fizičkih lica, kao i da pomogne
Rukovaocu u ispunjavanju njegovih obaveza predviđenih Zakonom.
Obaveštenje iz stava 1. ovog člana mora da sadrži najmanje sledeće informacije:

1) opis prirode povrede podataka o ličnosti, uključujući vrste podataka i približan broj lica
na koja se podaci te vrste odnose, kao i približan broj podataka o ličnosti čija je bezbednost
povređena;
2) opis mogućih posledica povrede;
3) opis mera koje je obrađivač preduzeo ili čije je preduzimanje predloženo u vezi sa
povredom, uključujući i mere koje su preduzete u cilju umanjenja štetnih posledica.
Obrađivač je dužan da u nastaloj situaciji, na zahtev Rukovaoca, pruži sve informacije,
traženu dokumentaciju i potrebnu pomoć kako bi se otklonile ili smanjile moguće posledice
povrede podataka o ličnosti.
Ukoliko dođe do povrede podataka o ličnosti, Rukovalac može da privremeno obustavi
prenos podataka Obrađivaču.
Rok, sadržina i način obaveštavanja Rukovaoca o povredi podataka od strane Obrađivača
definisani su u Prilogu 4. ovog ugovora, koji čini njegov sastavni deo.

Procena uticaja na zaštitu podataka o ličnosti
Član 7.
Uzimajući u obzir prirodu obrade i informacije koje su mu dostupne, Obrađivač je dužan da
pomaže Rukovaocu u ispunjavanju njegove obaveze koja se tiče procene uticaja predviđenih
radnji obrade na zaštitu podataka o ličnosti i obaveze da zatraži mišljenje Poverenika za
informacije od javnog značaja i zaštitu podataka o ličnosti pre započinjanja radnje obrade.
Angažovanje podobrađivača
Član 8.
Obrađivač može da poveri obradu podobrađivaču samo ako ga Rukovalac za to ovlasti na
osnovu opšteg ili posebnog pismenog ovlašćenja. Ako se poveravanje obrade vrši na osnovu
opšteg ovlašćenja, Obrađivač je dužan da informiše Rukovaoca o nameravanom izboru
podobrađivača, odnosno zameni podobrađivača, kako bi Rukovalac imao mogućnost da se
izjasni o takvoj promeni.
Rok u kome Rukovalac ima pravo da se izjasni o izboru, odnosno zameni podobrađivača,
kao i spisak podobrađivača koji su odobreni od strane rukovaoca, bez obzira da li je
Obrađivač ovlašćen da istima poveri obradu na osnovu opšteg ili posebnog pismenog
ovlašćenja Rukovaoca, definisani su u Prilogu 5. ovog ugovora, koji čini njegov sastavni
deo.
Ako Obrađivač odredi podobrađivača za vršenje posebnih radnji obrade u ime Rukovaoca,
dužan je da obezbedi da se iste obaveze zaštite podataka o ličnosti utvrđene ovim ugovorom
primenjuju i na podobrađivača, na osnovu posebnog ugovora ili drugog pravno
obavezujućeg akta, koji je zaključen, odnosno usvojen u pismenom obliku, što obuhvata i

elektronski oblik, kojim se u odnosu između Obrađivača i podobrađivača utvrđuju dovoljne
garancije za primenu odgovarajućih mera zaštite koje obezbeđuju da se obrada vrši u skladu
sa Zakonom, važećim propisima i odredbama ovog ugovora.
Obrađivač je dužan da u ugovor ili drugi pravno obavezujući akt koji zaključuje sa
podobrađivačem, unese odredbu kojom se omogućava Rukovaocu da u slučaju prestanka
postojanja Obrađivača, iz bilo kog razloga, ima pravo da zahteva od podobrađivača da uništi
ili vrati podatke o ličnosti koji su predmet tog ugovora ili drugog pravno obavezujućeg akta.
Ukoliko poverava obradu podobrađivaču, Obrađivač mora biti u mogućnosti da predoči da
je podobrađivač angažovan u svemu u skladu sa odredbama ovog člana ugovora.
Obrađivač je dužan da rukovaocu dostavi kopiju ugovora ili drugog pravno obavezujućeg
akta koji je zaključen sa podobrađivačem odmah po zaključenju ugovora ili usvajanja
drugog pravno obavezujućeg akta. Obrađivač ima pravo da Rukovaocu ne dostavi podatke
iz ugovora ili drugog pravno obavezujućeg akta koji se ne tiču obrade podataka o ličnosti.
Ako podobrađivač ne ispuni svoje obaveze u vezi sa zaštitom podataka o ličnosti, za
ispunjenje obaveza podobrađivača Rukovaocu odgovara Obrađivač.
Prava lica na koja se podaci odnose
Član 9.
Uzimajući u obzir prirodu obrade, Obrađivač je dužan da pomaže Rukovaocu, koliko je to
moguće, u ispunjavanju obaveza Rukovaoca u odnosu na zahteve za ostvarivanje Zakonom
predviđenih prava lica na koje se podaci odnose.
Ukoliko lice na koje se podaci odnose podnese zahtev za ostvarivanje nekog prava
propisanog važećim propisima Obrađivaču, a za čije je postupanje odgovoran Rukovalac,
Obrađivač nije ovlašćen da postupa po takvom zahtevu lica, već je dužan da o tome odmah
obavesti Rukovaoca i da mu prosledi takav zahtev, kao i da obavesti lice koje je podnelo
zahtev da je isti prosleđen Rukovaocu.
U slučaju prestanka postojanja Rukovaoca Obrađivač je dužan da postupa po zahtevima lica
na koje se podaci odnose, osim ukoliko postoji pravni sledbenik Rukovaoca, koji preuzima
prava i obaveze Rukovaoca iz ovog ugovora.
Prenos podataka u druge države ili međunarodne organizacije
Član 10.
Prenos podataka o ličnosti u drugu državu, na deo njene teritorije, ili u jedan ili više sektora
određenih delatnosti u toj državi, ili u međunarodnu organizaciju može da se vrši u svemu u
skladu sa odredbama važećih propisa, uz obezbeđivanje adekvatnog nivoa zaštite podataka
o ličnosti, ostvarivosti svih prava i delotvorne pravne zaštite licima na koje se podaci
odnose.

Obrađivač može da prenosi podatke o ličnosti u drugu državu, na deo njene teritorije, ili u
jedan ili više sektora određenih delatnosti u toj državi ili u međunarodnu organizaciju samo
na osnovu pismenih uputstava Rukovaoca.
Uputstva Rukovaoca za prenos podataka o ličnosti u drugu državu, na deo njene teritorije,
ili u jedan ili više sektora određenih delatnosti u toj državi ili u međunarodnu organizaciju,
kao i spisak zemalja u koje je odobren prenos podataka, ako je primenljivo, biće navedeni u
Prilogu 6. ovog ugovora i predstavljaće njegov sastavni deo.
Kontrola rada Obrađivača
Član 11.
Obrađivač je dužan da učini dostupnim rukovaocu sve informacije koje su neophodne za
predočavanje ispunjenosti obaveza Obrađivača propisanih važećim propisima i ovim
ugovorom, kao i informacije koje omogućavaju i doprinose kontroli rada Obrađivača, koju
sprovodi Rukovalac ili drugo lice koje Rukovalac za to ovlasti.
O nađenim propustima, Rukovalac je dužan da obavesti Obrađivača pisanim putem, što
uključuje i elektronsku poštu, kao i da ostavi Obrađivaču primeren rok za njihovo
otklanjanje.
Dok Obrađivač ne otkloni nađene propuste u sprovođenju obaveza iz stava 1. ovog člana,
Rukovalac može da obustavi prenos podataka Obrađivaču.
Način vršenja kontrole poštovanja obaveza Obrađivača iz stava 1. ovog člana od strane
Rukovaoca, ili lica ovlašćenog za to, kao i rok i način otklanjanja propusta od strane
Obrađivača, opisan je u Prilogu 7. ovog ugovora, koji čini njegov sastavni deo.
Trajanje obrade
Član 12.
Ovaj ugovor počinje da se primenjuju počev od _____________ i zaključuje se za period
trajanja obrade i to ______________ (na neodređeno vreme ili na određeni vremenski
period).
Obaveze Obrađivača posle okončanja ugovorenih radnji obrade
Član 13.
Posle okončanja ugovorenih radnji obrade, Obrađivač je dužan da, na osnovu odluke
Rukovaoca, izbriše ili vrati Rukovaocu sve podatke o ličnosti i izbriše sve kopije ovih
podataka, osim ako je zakonom propisana obaveza čuvanja podataka.
Obrađivač mora biti u mogućnosti da predoči Rukovaocu ispunjenje svoje obaveze iz
prethodnog stava ovog člana.

Uslove raskida ugovora, otkazni rok, kao i posledice raskida i odgovornost u slučaju
neispunjenja ugovorenih obaveza, ugovorne strane mogu utvrditi u Prilogu 8. koji je
sastavni deo ovog ugovora.
Merodavno pravo
Član 14.
Standardne ugovorne klauzule se tumače i primenjuju u skladu sa propisima Republike
Srbije.
Rešavanje sporova
Član 15.
U slučaju spora, ugovorne strane su saglasne da će biti nadležan _____________.
(navesti ko će biti nadležan u slučaju spora- medijacija, arbitraža, stvarno nadležan sud
u ......).
Završna odredba
Član 16
Ovaj ugovor je sačinjen u __ istovetna/ih primerka/primeraka, po __ za svaku ugovornu
stranu.

Za Rukovaoca:

Za Obrađivača:

(potpis i datum)

(potpis i datum)

Prilog 1.
Ovaj prilog je sastavni deo ugovora. Ugovorne strane ga moraju ispuniti i potpisati.

Predmet obrade (navesti):
__________________________________________________________________________
__________________________________________________________________________

Priroda i svrha obrade (navesti):
__________________________________________________________________________
__________________________________________________________________________

Vrste lica na koje se podaci odnose (navesti):
__________________________________________________________________________

__________________________________________________________________________

Vrste podataka o ličnosti (navesti):
__________________________________________________________________________
__________________________________________________________________________

Posebne vrste podataka o ličnosti (navesti ukoliko je primenljivo):
__________________________________________________________________________
__________________________________________________________________________

Za Rukovaoca:

Za Obrađivača:

(potpis i datum)

(potpis i datum)

Prilog 2.
Ovaj prilog je sastavni deo ugovora. Ugovorne strane ga moraju ispuniti i potpisati.
Procedura,donošenje odluka o daljem postupanju u situacijama kada Obrađivač smatra da
pismeno uputstvo koje je dobio od Rukovaoca nije u skladu sa važećim propisima i/ili
Zakonom i/ili odredbama Standardnih ugovornih klauzula i posledice u slučaju
nezakonitong uputstva (opisati):
__________________________________________________________________________
__________________________________________________________________________
_______________________________________________________________

__________________________________________________________________________
__________________________________________________________________________
_______________________________________________________________

Za Rukovaoca:

Za Obrađivača:

(potpis i datum)

(potpis i datum)

Prilog 3.
Ovaj prilog je sastavni deo ugovora. Ugovorne strane ga moraju ispuniti i potpisati.
Opis mera zaštite:
1) tehničke mere:
__________________________________________________________________________
__________________________________________________________________________
_______________________________________________________________

2) organizacione mere:
__________________________________________________________________________
__________________________________________________________________________
_______________________________________________________________

3) kadrovske mere:

__________________________________________________________________________
_______________________________________________________________
_______________________________________________________________

Za Rukovaoca:

Za Obrađivača:

(potpis i datum)

(potpis i datum)

Naknadno unete mere zaštite
Opis mera zaštite:
1) tehničke mere:
__________________________________________________________________________
__________________________________________________________________________
_______________________________________________________________

2) organizacione mere:
__________________________________________________________________________
__________________________________________________________________________
_______________________________________________________________

3) kadrovske mere:
__________________________________________________________________________
_______________________________________________________________
_______________________________________________________________

Za Rukovaoca:

Za Obrađivača:

(potpis i datum)

(potpis i datum)

Prilog 4.

Ovaj prilog je sastavni deo ugovora. Ugovorne strane ga moraju ispuniti i potpisati.
Rok u kome je Obrađivač dužan da obavesti Rukovaoca o povredi podataka iznosi
____(slovima: ______________________________________).
Sadržina i način obaveštavanja Rukovaoca o povredi podataka od strane Obrađivača na
osnovu Standardnih ugovornih klauzula (opisati):
__________________________________________________________________________
__________________________________________________________________________
_______________________________________________________________

_________________________________________________________________________
__________________________________________________________________________
_______________________________________________________________

Za Rukovaoca:

Za Obrađivača:

(potpis i datum)

(potpis i datum)

Prilog 5.
Ovaj prilog je sastavni deo ugovora. Ugovorne strane ga moraju ispuniti i potpisati ukoliko
je obrada poverena podobrađivačima.
Ako se obrada vrši na osnovu opšteg ovlašćenja, rok u kome rukovalac ima pravo da se
izjasni o izboru, odnosno zameni nameravanog podobrađivača iznosi __________ (slovima:
______________________________________).
U slučaju da rukovalac ne odgovori u predviđenom roku, smatraće se da je
________________.

Spisak odobrenih podobrađivača:
1) _________________________
2) _________________________
3) _________________________

4) _________________________
5) _________________________
6) _________________________

Za Rukovaoca:

Za Obrađivača:

(potpis i datum)

(potpis i datum)

Prilog 6.
Ovaj prilog je sastavni deo ugovora. Ugovorne strane ga moraju ispuniti i potpisati, ukoliko
se podaci o ličnosti iznose iz Republike Srbije. Ukoliko se podaci ne iznose iz Republike
Srbije, ovaj prilog nije obavezan deo ugovora.
Uputstva Rukovaoca za prenos podataka o ličnosti u drugu državu, na deo njene teritorije,
ili u jedan ili više sektora određenih delatnosti u toj državi ili u međunarodnu organizaciju:
__________________________________________________________________________
__________________________________________________________________________
_______________________________________________________________

__________________________________________________________________________
_______________________________________________________________

Spisak zemalja u koje je odobren prenos podataka:
1) _________________________
2) _________________________
3) _________________________
4) _________________________
5) _________________________
6) _________________________

Za Rukovaoca:

Za Obrađivača:

(potpis i datum)

(potpis i datum)

Prilog 7.
Ovaj prilog je sastavni deo ugovora. Ugovorne strane ga moraju ispuniti i potpisati.
Način vršenja kontrole poštovanja obaveza Obrađivača od strane Rukovaoca:
__________________________________________________________________________
__________________________________________________________________________
_______________________________________________________________

__________________________________________________________________________
_______________________________________________________________

Za Rukovaoca:

Za Obrađivača:

(potpis i datum)

(potpis i datum)

Prilog 8.

Ovaj prilog nije obavezan deo ugovora.

Uslovi raskida, otkazni rok, kao i posledice u slučaju raskida:
__________________________________________________________________________
__________________________________________________________________________
_______________________________________________________________

__________________________________________________________________________
_______________________________________________________________

Odgovornost u slučaju povrede :
__________________________________________________________________________
__________________________________________________________________________
_______________________________________________________________

__________________________________________________________________________
_______________________________________________________________

