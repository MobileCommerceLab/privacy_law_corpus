!
Izlash

×

Ру

Ўз

"

O‘z|Ру

#

×

O‘ZBEKISTON RESPUBLIKASI
PREZIDENTINING “MILLIY
AXBOROT RESURSLARINI
MUHOFAZA QILIShGA DOIR
QO‘ShIMChA ChORA-TADBIRLAR
TO‘G‘RISIDA” 2011 YIL 8 IYuLDAGI
PQ-1572-SON QARORINI AMALGA
OShIRISh ChORA-TADBIRLARI
HAQIDA
1-ILOVA
Axborotlashtirish obyektlarini
attestatsiyadan o‘tkazish ishlarini
amalga oshirish uchun
ruxsatnoma berish tartibi
to‘g‘risida NIZOM

$

%



296 07.11.2011

O‘ZBEKISTON RESPUBLIKASI VAZIRLAR MAHKAMASINING
QARORI
O‘ZBEKISTON RESPUBLIKASI PREZIDENTINING “MILLIY AXBOROT RESURSLARINI MUHOFAZA QILISHGA
DOIR QO‘SHIMCHA CHORA-TADBIRLAR TO‘G‘RISIDA” 2011 YIL 8 IYULDAGI PQ-1572-SON QARORINI
AMALGA OSHIRISH CHORA-TADBIRLARI HAQIDA
O‘zbekiston Respublikasi Prezidentining “Milliy axborot resurslarini muhofaza qilishga doir qo‘shimcha chora-tadbirlar
to‘g‘risida” 2011-yil 8-iyuldagi PQ-1572-son qarorini amalga oshirishni ta’minlash maqsadida Vazirlar Mahkamasi qaror qiladi:
1. Quyidagilar:
Axborotlashtirish obyektlarini attestatsiyadan o‘tkazish ishlarini amalga oshirish uchun ruxsatnoma berish tartibi
to‘g‘risidagi Nizom 1-ilovaga muvofiq;
Maxfiy axborotlar sirasiga kiritilgan ma’lumotlar ro‘yxati 2-ilovaga muvofiq tasdiqlansin.
2. O‘zbekiston Respublikasi Hukumatining 3-ilovaga muvofiq ayrim qarorlariga o‘zgartirish va qo‘shimchalar kiritilsin.
3. Mazkur qarorning bajarilishini nazorat qilish O‘zbekiston Respublikasi Bosh vazirining o‘rinbosari A.N. Aripov
zimmasiga yuklansin.
O‘zbekiston Respublikasining Bosh vaziri Sh. MIRZIYOYEV
Toshkent sh.,
2011-yil 7-noyabr,
296-son

I. Umumiy qoidalar
II. Ruxsatnoma berish va olish
tartibi
III. Ruxsatnomaning amal qilishini
to‘xtatish va to‘xtatib turish
IV. Ruxsatnomani qayta
rasmiylashtirish, uning amal qilish
muddatini uzaytirish, dublikat
berish
2-ILOVA
Maxfiy axborotlar sirasiga kiritilgan
ma’lumotlar ro‘yxati
3-ILOVA
O‘zbekiston Respublikasi
Hukumatining ayrim qarorlariga
kiritilayotgan o‘zgartirish va
qo‘shimchalar

Vazirlar Mahkamasining 2011-yil 7-noyabrdagi
296-son qaroriga
1-ILOVA

Axborotlashtirish obyektlarini attestatsiyadan o‘tkazish ishlarini amalga oshirish uchun ruxsatnoma berish tartibi
to‘g‘risida
NIZOM
I. Umumiy qoidalar
1. Mazkur Nizom O‘zbekiston Respublikasi Prezidentining “Milliy axborot resurslarini muhofaza qilishga doir
qo‘shimcha chora-tadbirlar to‘g‘risida” 2011-yil 8-iyuldagi PQ-1572-son qaroriga muvofiq tashkilotlarga axborotlashtirish
obyektlarini attestatsiyadan o‘tkazish ishlarini amalga oshirish huquqi uchun ruxsatnoma (keyingi o‘rinlarda ruxsatnoma deb
ataladi) berish tartibini belgilaydi.
2. Ushbu Nizomda quyidagi asosiy tushunchalardan foydalaniladi:
axborotlashtirish obyekti — turli darajadagi va maqsadlardagi axborot tizimlari, telekommunikatsiya tarmoqlari,
axborotga ishlov berishning texnik vositalari, ushbu vositalar o‘rnatilgan va ishlatiladigan xonalar, shuningdek muzokaralar, shu
jumladan maxfiy muzokaralar olib borish uchun mo‘ljallangan alohida xonalar;
axborotlashtirish obyektlarini attestatsiyadan o‘tkazish — axborotlashtirish obyektlari himoyalanganligi haqiqiy
holatining axborot xavfsizligi sohasidagi davlat standartlariga va normativ-huquqiy hujjatlar talablariga muvofiqligini aniqlashga
yo‘naltirilgan tashkiliy-texnik tadbirlar kompleksi;
Oldingi tahrirga qarang.

vakolatli organ — O‘zbekiston Respublikasi Davlat xavfsizlik xizmati;
(2-bandning to‘rtinchi xatboshisi O‘zbekiston Respublikasi Vazirlar Mahkamasining 2018-yil 29-maydagi 396-sonli qarori
tahririda — Qonun hujjatlari ma’lumotlari milliy bazasi, 01.06.2018-y., 09/18/396/1287-son)

attestatsiyadan o‘tkazuvchi organ — vakolatli organning axborotlashtirish obyektlarini attestatsiyadan o‘tkazishga doir
ishlarning muayyan turlarini amalga oshirish uchun ruxsatnomasiga ega bo‘lgan tashkilotlar.
3. Ruxsatnoma vakolatli organ tomonidan beriladi.
4. Ruxsatnoma ruxsatnoma olish uchun ariza bergan tashkilotning (keyingi o‘rinlarda ariza bergan tashkilot deb ataladi)
imkoniyatlari qo‘yiladigan talablarga muvofiqligini o‘rganish va uni baholash natijalari asosida beriladi.
5. Ruxsatnoma tashkilotning axborotlashtirish obyektlarini attestatsiyadan o‘tkazishga doir ishlarning muayyan turlarini
(keyingi o‘rinlarda attestatsiyadan o‘tkazish ishlari deb ataladi) amalga oshirish huquqini tasdiqlovchi hujjat hisoblanadi.
Ruxsatnomada uning amal qilish muddati ko‘rsatiladi, biroq ushbu muddat 5 yildan ortiq bo‘lishi mumkin emas.
6. Ruxsatnoma, agar tashkilot:
mulkchilik huquqida xo‘jalik yuritish, tezkor boshqarish huquqi bilan yoki boshqa qonuniy asosda attestatsiyadan
o‘tkazish ishlarini amalga oshirish uchun zarur bo‘lgan mol-mulk va asbob-uskunalarga ega bo‘lsa;
shtatida axborot xavfsizligi va axborotni muhofaza qilish sohasida maxsus tayyorgarlikdan o‘tgan mutaxassislar bo‘lsa,
ularning ayrim toifasi davlat sirlari bilan tanishish uchun qonun hujjatlarida belgilangan tartibda rasmiylashtirilgan ruxsatnomaga
ega bo‘lsa;
Oldingi tahrirga qarang.

ishlarning ayrim turlarini amalga oshirishga huquq beruvchi litsenziya (mavjud bo‘lganda);
(6-band O‘zbekiston Respublikasi Vazirlar Mahkamasining 2014-yil 31-dekabrdagi 377-sonli qaroriga asosan to‘rtinchi xatboshi
bilan to‘ldirilgan — O‘R QHT, 2015-y., 1-son, 9-modda)

axborotlashtirish obyektlarini attestatsiyadan o‘tkazish uchun zarur bo‘lgan normativ-huquqiy hujjatlarga va boshqa
hujjatlarga ega bo‘lsa beriladi.
II. Ruxsatnoma berish va olish tartibi
7. Ruxsatnoma olish uchun ariza bergan tashkilot ushbu Nizomga 1-ilovaga muvofiq shakl bo‘yicha vakolatli organga
ruxsatnoma berish to‘g‘risida ariza yuboradi.
8. Arizaga quyidagilarni o‘z ichiga oluvchi ma’lumotnoma ilova qilinadi:
ariza bergan tashkilotning attestatsiyadan o‘tkazish ishlarini amalga oshirish uchun ulardan foydalanishi
rejalashtirilayotgan obyektlari (asosiy binolar va inshootlar, sinov laboratoriyalari, aks-sadosiz kameralar, texnologik uchastkalar,
saqlash joylari va boshqalar)ning ro‘yxati va tavsifnomasi;
tashkilot xodimlarining tarkibi va malakasi to‘g‘risidagi ma’lumotlar;
mavjud asbob-uskunalar, priborlar, apparatlarning ishlab chiqarilgan yili va muvofiqlik sertifikati mavjudligi ko‘rsatilgan
holdagi ro‘yxati va tavsifnomasi;
mavjud o‘lchov texnikasining ishlab chiqarilgan va qonun hujjatlarida belgilangan tartibda tekshiruvdan o‘tgan yili
ko‘rsatilgan holdagi ro‘yxati va tavsifnomasi;
litsenziyalangan dasturiy ta’minot mavjudligi to‘g‘risidagi ma’lumotlar;
ariza bergan tashkilotda xavfsizlik xizmati mavjudligi to‘g‘risidagi ma’lumotlar;
ariza bergan tashkilotda axborot xavfsizligini ta’minlash yuzasidan umumiy va maxsus talablarni belgilovchi hujjatlar
ro‘yxati;
ariza bergan tashkilot tuzilmasining tavsifi;
axborot xavfsizligi bo‘yicha davlat standartlari, normativ-huquqiy hujjatlar va boshqa hujjatlarning mavjud ro‘yxati.
Ma’lumotnomaga:
Oldingi tahrirga qarang.

ariza beruvchi tashkilotning davlat ro‘yxatidan o‘tkazilganligi to‘g‘risidagi hujjat;
attestatsiya bo‘yicha ishlarni amalga oshirish uchun zarur bo‘lgan mol-mulk va asbob-uskunalarning mavjudligini
tasdiqlovchi hujjatlar;
attestatsiya bo‘yicha ishlarni bajarish uchun jalb etiladigan yoki jalb etish rejalashtirilayotgan xodimlarning lavozim
yo‘riqnomalari.
Vakolatli organ ruxsatnoma berish uchun boshqa vakolatli organlarda mavjud bo‘lgan zarur hujjatlar va axborotlarni
belgilangan tartibda o‘zaro axborot hamkorligi yo‘li bilan, shu jumladan elektron tarzda mustaqil ravishda oladi, ushbu bandda
nazarda tutilgan hujjatlar va axborotlar bundan mustasno.
(8-bandning o‘n ikkinchi — o‘n oltinchi xatboshilari O‘zbekiston Respublikasi Vazirlar Mahkamasining 2014-yil 31-dekabrdagi
377-sonli qaroriga asosan o‘n ikkinchi — o‘n beshinchi xatboshilarga almashtirilgan — O‘R QHT, 2015-y., 1-son, 9-modda)

9. Ariza bergan tashkilot tomonidan taqdim etiladigan hujjatlar qonun hujjatlarida belgilangan talablarga muvofiq
rasmiylashtirilgan bo‘lishi kerak.
10. Vakolatli organ 30 kalendar kun mobaynida arizani, ma’lumotnomani va unga ilova qilingan materiallarni ko‘rib
chiqadi va ariza bergan tashkilotga ularni ko‘rib chiqishni davom ettirish uchun qabul qilinganligi to‘g‘risida, yig‘im summasini
ko‘rsatgan holda bildirishnoma yuboradi. Ariza rad etilgan taqdirda rad etish sabablari ko‘rsatilgan holda bildirishnoma yuboriladi.
11. Quyidagi hollarda:
taqdim etilgan hujjatlar ushbu Nizomning 6, 8 va 9-bandlari talablariga muvofiq bo‘lmaganda;
arizada ko‘rsatilgan faoliyat tashkilot ustaviga (nizomiga) muvofiq bo‘lmaganda arizani ko‘rib chiqish rad etiladi.
12. Ma’lumotnoma va unga ilova qilingan materiallar ariza bergan tashkilotga ariza ko‘rib chiqish uchun qabul
qilinganligi to‘g‘risida bildirishnoma yuborilgan sanadan boshlab 2 oy mobaynida ko‘rib chiqiladi.
13. Ma’lumotnomani va unga ilova qilingan materiallarni ko‘rib chiqish jarayonida vakolatli organ attestatsiyadan
o‘tkazish ishlarini amalga oshirish uchun talab qilinadigan shart-sharoitlar mavjudligini tekshiradi.
14. Quyidagilar:
tashkilotda ushbu Nizomning 6 va 8-bandlarida ko‘rsatilgan shart-sharoitlarning yetarli emasligi yoki mavjud emasligi;
arizada noto‘g‘ri yoki buzib ko‘rsatilgan ma’lumotlarning mavjudligi ruxsatnoma berishni rad etish uchun asos
hisoblanadi.
15. Ruxsatnoma berish bilan bog‘liq ishlarga haq to‘lash tartibi vakolatli organ tomonidan belgilanadi. Ma’lumotnomani
va unga ilova qilingan materiallarni ko‘rib chiqqanlik uchun yig‘im summasi vakolatli organning ushbu ruxsatnomani berish bilan
bog‘liq xarajatlari doirasida belgilanadi va mazkur xarajatlarni qoplash uchun foydalaniladi.
Yig‘im summasi vakolatli organning hisob raqamiga o‘tkaziladi. Ariza qaytarib olinganda yoki vakolatli organ tomonidan
ruxsatnoma berishni rad etish to‘g‘risida qaror qabul qilinganda to‘langan yig‘im summasi qaytarilmaydi.
16. Ruxsatnoma bilan birga attestatsiyadan o‘tkazuvchi organga ish hujjatlari paketi beriladi, ularning qiymati ruxsatnoma
berish to‘g‘risidagi ariza ko‘rib chiqilganligi uchun undiriladigan yig‘im summasiga kiradi.
17. Ruxsatnoma hisobga olish seriyasiga, tartib raqamiga va tegishli himoyalanganlik darajasiga ega bo‘lgan ushbu
Nizomga 2-ilovaga muvofiq shakl bo‘yicha maxsus blankada rasmiylashtiriladi.
Vakolatli organ attestatsiyadan o‘tkazuvchi organlar hisobini olib boradi.
III. Ruxsatnomaning amal qilishini to‘xtatish va to‘xtatib turish
18. Vakolatli organ quyidagi hollarda:
attestatsiyadan o‘tkazuvchi organning arizasiga ko‘ra;
attestatsiyadan o‘tkazuvchi organ tugatilgan taqdirda ruxsatnomaning amal qilishini belgilangan muddatdan oldin
to‘xtatish huquqiga ega.
19. Attestatsiyadan o‘tkazuvchi organ tomonidan o‘zining attestatsiyadan o‘tkazishga doir faoliyatini muddatidan oldin
to‘xtatganligi to‘g‘risida ariza berilgan taqdirda vakolatli organ ruxsatnomani qaytarib oladi. Ariza faoliyatni to‘xtatish
mo‘ljallanayotgan sanadan kamida 30 kalendar kun oldin beriladi.
20. Attestatsiyadan o‘tkazuvchi organ tomonidan unga qo‘yiladigan talablar buzilgan taqdirda vakolatli organ berilgan
ruxsatnomaning amal qilishini to‘xtatish va/yoki to‘xtatib turish yuzasidan qonun hujjatlariga muvofiq choralar ko‘rish huquqiga
ega.
21. Ruxsatnomaning amal qilishini qonun hujjatlariga muvofiq to‘xtatish yoki to‘xtatib turish to‘g‘risida qaror qabul
qilinganda vakolatli organ attestatsiyadan o‘tkazuvchi organga rasmiy bildirishnoma yuboradi.
IV. Ruxsatnomani qayta rasmiylashtirish, uning amal qilish muddatini uzaytirish, dublikat berish
22. Attestatsiyadan o‘tkazuvchi organ nomi, joylashgan joyi (pochta manzili) o‘zgarganda, qayta tashkil etilganda bir
hafta muddatda vakolatli organga ruxsatnomani qayta rasmiylashtirish to‘g‘risida ko‘rsatib o‘tilgan o‘zgarishlarni tasdiqlovchi
hujjatlarni ilova qilgan holda ariza berishi shart.
23. Ruxsatnomaning amal qilish muddatini uzaytirish attestatsiyadan o‘tkazuvchi organning arizasiga muvofiq amalga
oshiriladi.
Ruxsatnomaning amal qilish muddatini uzaytirish to‘g‘risidagi ariza vakolatli organga ruxsatnomaning amal qilish
muddati tugashidan kamida uch oy oldin berilishi kerak.
Ruxsatnomaning amal qilish muddatini uzaytirish bilan bog‘liq ishlarga haq to‘lash tartibi vakolatli organ tomonidan
belgilanadi. Yig‘im summasi vakolatli organning ushbu ruxsatnomaning amal qilish muddatini uzaytirish bilan bog‘liq xarajatlari
doirasida belgilanadi va mazkur xarajatlarni qoplash uchun foydalaniladi.
24. Yo‘qotib qo‘yilgan yoki amal qilish muddati tugamagan, biroq yaroqsiz bo‘lib qolgan ruxsatnoma o‘rniga
attestatsiyadan o‘tkazuvchi organning arizasiga ko‘ra dublikat beriladi. Dublikat berilganligi uchun yig‘im undirilmaydi.
Axborotlashtirish obyektlarini attestatsiyadan
o‘tkazish ishlarini amalga oshirish uchun
ruxsatnoma berish tartibi to‘g‘risidagi Nizomga
1-ILOVA
Oldingi tahrirga qarang.
Arizaning shakli namunasi
(ariza beruvchining firma blankasida)
O‘zbekiston Respublikasi
Davlat xavfsizlik xizmati
Axborot xavfsizligi talablariga muvofiqlik yuzasidan
axborotlashtirish obyektlarini attestatsiyadan o‘tkazish ishlarini
amalga oshirish uchun ruxsatnoma berish to‘g‘risida
ARIZA
20___ y. “____”________________

_________________________________________
(tashkilotning to‘liq va qisqartirilgan nomi)

gacha muddatga Axborot xavfsizligi talablariga muvofiqlik yuzasidan axborotlashtirish obyektlarini attestatsiyadan o‘tkazish
ishlarini amalga oshirish huquqi uchun ruxsatnoma berishni iltimos qiladi.
To‘lovni kafolatlaymiz.
Pochta manzili:
Bank rekvizitlari:
Telefon:
Faks:
E-mail:
Ilovalar: ___________________________________________________________________________
(Axborotlashtirish obyektlarini attestatsiyadan o‘tkazish ishlarini amalga oshirish uchun ruxsatnoma berish tartibi to‘g‘risidagi Nizomning 8-bandida nazarda tutilgan
hujjatlar ro‘yxati bo‘yicha).

____________________________________________________________________________________
(tashkilotning rahbari imzosi va sana)

M.O‘.
____________________________________________________________________________________
(tashkilotning bosh buxgalteri imzosi va sana)

(1-ilova O‘zbekiston Respublikasi Vazirlar Mahkamasining 2018-yil 29-maydagi 396-sonli qarori tahririda — Qonun hujjatlari
ma’lumotlari milliy bazasi, 01.06.2018-y., 09/18/396/1287-son)
Axborotlashtirish obyektlarini attestatsiyadan
o‘tkazish ishlarini amalga oshirish uchun
ruxsatnoma berish tartibi to‘g‘risidagi Nizomga
2-ILOVA
Axborot xavfsizligi talablariga muvofiqlik yuzasidan axborotlashtirish obyektlarini attestatsiyadan o‘tkazish ishlarini
amalga oshirish uchun ruxsatnoma shakli namunasi
(Vakolatli organning maxsus blankasida bajariladi)
RUXSATNOMA №
20___ y. “____”__________da___________________________________________________________
__________________________________________________________________________ga berilgan.
(tashkilotning nomi)

Ushbu ruxsatnoma bilan __________________________________________________________ ga
(tashkilotning nomi)

axborot xavfsizligi talablariga muvofiqlik yuzasidan axborotlashtirish obyektlarini attestatsiyadan o‘tkazish ishlarini amalga
oshirish huquqi beriladi.
Quyidagi axborotlashtirish obyektlari bundan mustasno: __________________________________
________________________________________________________________________________________________________
________________________________________________________________________________________________________
_______________________________.
Ruxsatnoma 20___ y. “____” ____________ dagi _____ -son ariza asosida berilgan.
Tashkilotning pochta manzili __________________________________________________________
________________________________________________________________________.
Ruxsatnomaning amal qilish muddati: 20___ y. “____”___________ dan
20___ y. “____”___________ gacha.
Ruxsat berilgan faoliyat amalga oshiriladigan faoliyatga tatbiq etiladigan qonun hujjatlariga, davlat standartlariga va normativhuquqiy hujjatlarga, shuningdek ruxsatnomaning ajralmas qismi hisoblangan ushbu ruxsatnomaning amal qilish shartlariga
muvofiq amalga oshiriladi.
Attestatsiya o‘tkazuvchi organ tomonidan qo‘yilgan talablar buzilgan taqdirda vakolatli organ berilgan ruxsatnomaning amal
qilishini qonun hujjatlariga muvofiq to‘xtatish va/yoki to‘xtatib turish choralarini qo‘llashga haqlidir.
Ariza berilgan faoliyat zarur tarzda bajarilishiga ta’sir ko‘rsatadigan yangi omillar paydo bo‘lgan taqdirda, vakolatli organ
ruxsatnomaning amal qilish shartlariga tuzatish kiritishi mumkin.
Tashkilot tugatilgan taqdirda ruxsatnomaning amal qilishi to‘xtatiladi.
Vakolatli organ ruxsatnomaning amal qilishi shartlari bajarilishi ustidan davlat nazoratini amalga oshiradi.
Vakolatli organning mas’ul shaxsi

__________________________________
(imzo va sana)

M.O‘.

Vazirlar Mahkamasining 2011-yil 7-noyabrdagi
296-son qaroriga
2-ILOVA

Maxfiy axborotlar sirasiga kiritilgan ma’lumotlar
RO‘YXATI
1. Jismoniy shaxslarning shaxsiy ma’lumotlari to‘g‘risidagi axborotlar.
2. Jismoniy shaxsning shaxsiy hayoti to‘g‘risidagi axborotlar, xuddi shuningdek uning shaxsiy hayoti sirini ochuvchi
axborotlar, qonun hujjatlarida belgilangan hollar bundan mustasno.
3. Axborot manbai yoki taxallus bilan imzo chekkan muallif to‘g‘risidagi axborotlar, qonun hujjatlarida belgilangan hollar
bundan mustasno.
4. Yozishmalar, telefondagi so‘zlashuvlar, qonun hujjatlariga muvofiq axborot olish cheklangan telekommunikatsiyalar
tarmoqlari orqali uzatiladigan pochta, telegraf xabarlari va boshqa xabarlar siri to‘g‘risidagi axborotlar.
5. Qonun hujjatlariga muvofiq axborot olish cheklangan tergov va sud yurituvi siri hisoblangan ma’lumotlar.
6. Qonun hujjatlariga muvofiq axborot egasi axborot olishni cheklagan xizmatga doir ma’lumotlar.
7. Qonun hujjatlariga muvofiq axborot olish cheklangan tijorat siri hisoblangan ma’lumotlar.
8. Qonun hujjatlariga muvofiq axborot olish cheklangan bank siri, shaxsni sug‘urtalash va vasiyat siri.
9. Qonun hujjatlariga muvofiq axborot olish cheklangan (vrachlik siri, notarial harakatlar, advokatlik siri va boshqalar)
kasb faoliyati bilan bog‘liq ma’lumotlar.
10. Ixtiro, foydali model yoki sanoat namunasining mohiyati to‘g‘risidagi ma’lumotlar, ular haqidagi ma’lumotlar rasmiy
tarzda e’lon qilingunga qadar.
Vazirlar Mahkamasining 2011-yil 7-noyabrdagi
296-son qaroriga
3-ILOVA

O‘zbekiston Respublikasi Hukumatining ayrim qarorlariga kiritilayotgan o‘zgartirish va qo‘shimchalar
Oldingi tahrirga qarang.
(1-band O‘zbekiston Respublikasi Vazirlar Mahkamasining 2021-yil 22-fevraldagi 87-sonli qaroriga asosan o‘z kuchini yo‘qotgan
— Qonun hujjatlari ma’lumotlari milliy bazasi, 22.02.2021-y., 09/21/87/0134-son)

2. Vazirlar Mahkamasining 1999-yil 26-martdagi 137-son qarori (O‘zbekiston Respublikasi QT, 1999-y., 3-son, 17modda) bilan tasdiqlangan O‘zbekiston Respublikasi axborot resurslarini tayyorlash va ularni ma’lumotlarni uzatish tarmoqlarida,
shu jumladan, internetda tarqatish tartibi to‘g‘risidagi Nizomda:
a) 5-bandning uchinchi xatboshi quyidagi tahrirda bayon qilinsin:
“Maxfiy axborot — O‘zbekiston Respublikasi qonun hujjatlariga muvofiq foydalanish cheklangan, davlat sirlariga
mansub axborot mavjud bo‘lmagan hujjatlashtirilgan axborot”;
b) 12.2-band quyidagi tahrirda bayon qilinsin:
“12.2. Axborot ayirboshlash vositalari tarkibiga axborot resurslaridan foydalanishning alohida qoidalari belgilangan davlat
axborot tizimlari, tarmoqlarini ulash axborot xavfsizligi talablariga muvofiq attestatsiyadan o‘tkazilgandan keyin O‘zbekiston
Respublikasi Vazirlar Mahkamasining ruxsati bilan amalga oshiriladi”;
v) 19-bandga quyidagi mazmundagi xatboshi qo‘shilsin:
“Foydalanish cheklangan axborot mavjud bo‘lgan davlat axborot resurslarini shakllantirish uchun mo‘ljallangan axborot
tizimlari axborot xavfsizligi talablariga muvofiq majburiy attestatsiyadan o‘tkazilishi kerak”.
3. Vazirlar Mahkamasining 2005-yil 22-noyabrdagi 256-son qarori (O‘zbekiston Respublikasi QT, 2005-y., 11-son, 62modda) bilan tasdiqlangan Davlat organlarining axborot tizimlarini tashkil etish tartibi to‘g‘risidagi Nizomga quyidagi
mazmundagi 281-band qo‘shilsin:
“281. Davlat organlarining davlat sirlariga yoki maxfiy axborotlarga mansub axborot bilan ishlash uchun mo‘ljallangan
axborot tizimlari qonun hujjatlarida belgilangan tartibda axborot xavfsizligi talablariga muvofiq majburiy attestatsiyadan
o‘tkazilishi kerak”.
(O‘zbekiston Respublikasi qonun hujjatlari to‘plami, 2011-y., 45-46-son, 472-modda; 2015-y., 1-son, 9-modda; Qonun hujjatlari
ma’lumotlari milliy bazasi, 01.06.2018-y., 09/18/396/1287-son; 22.02.2021-y., 09/21/87/0134-son)

Hujjatda xato topganingizda, uni belgilab Ctrl+Enter ni bosing.
© O‘zbekiston Respublikasi Adliya vazirligi qoshidagi “Adolat” milliy huquqiy axborot markazi davlat muassasasi

