!
Izlash

×

×

Hisobga olish registrlaridagi elektron
yozuvlarning but saqlanishini
ta’minlash tartibi to‘g‘risidagi nizomni
tasdiqlash to‘g‘risida
ILOVA
Hisobga olish registrlaridagi
elektron yozuvlarning but
saqlanishini ta’minlash tartibi
to‘g‘risidagi NIZOM
1-bob. Umumiy qoida
2-bob. Elektron yozuvlarning but
saqlanishini ta’minlashga doir
tashkiliy chora-tadbirlar
3-bob. Elektron yozuvlarning but
saqlanishini ta’minlashning texnik
choralari
4-bob. Yakuniy qoidalar

Ру

Ўз

O‘z|Ру

"

#

$



2739 11.12.2015

O‘ZBEKISTON RESPUBLIKASI AXBOROT TEXNOLOGIYALARI VA KOMMUNIKATSIYALARINI RIVOJLANTIRISH
VAZIRLIGI
O‘ZBEKISTON RESPUBLIKASI DAVLAT RAQOBAT QO‘MITASI HUZURIDAGI QIMMATLI QOG‘OZLAR BOZORINI
MUVOFIQLASHTIRISH VA RIVOJLANTIRISH MARKAZINING
QARORI
HISOBGA OLISH REGISTRLARIDAGI ELEKTRON YOZUVLARNING BUT SAQLANISHINI TA’MINLASH
TARTIBI TO‘G‘RISIDAGI NIZOMNI TASDIQLASH TO‘G‘RISIDA
[O‘zbekiston Respublikasi Adliya vazirligi tomonidan 2015-yil 11-dekabrda 2739-son bilan davlat ro‘yxatidan o‘tkazilgan]
O‘zbekiston Respublikasi “Qimmatli qog‘ozlar bozori to‘g‘risida”gi Qonuniga muvofiq O‘zbekiston Respublikasi
Axborot texnologiyalari va kommunikatsiyalarini rivojlantirish vazirligi va Davlat raqobat qo‘mitasi huzuridagi Qimmatli
qog‘ozlar bozorini muvofiqlashtirish va rivojlantirish markazi qaror qiladi:
1. Hisobga olish registrlaridagi elektron yozuvlarning but saqlanishini ta’minlash tartibi to‘g‘risidagi nizom ilovaga
muvofiq tasdiqlansin.
2. Mazkur qaror rasmiy e’lon qilingan kundan e’tiboran uch oydan keyin kuchga kiradi.
Axborot texnologiyalari va kommunikatsiyalarini rivojlantirish vaziri X. MIRZAXIDOV
Toshkent sh.,
2015-yil 12-noyabr,
139-mh-son

Davlat raqobat qo‘mitasi huzuridagi Qimmatli qog‘ozlar bozorini muvofiqlashtirish va rivojlantirish markazi bosh
direktori B. ATAXANOV
Toshkent sh.,
2015-yil 12-noyabr,
2015-20-son
O‘zbekiston Respublikasi Axborot
texnologiyalari va kommunikatsiyalarini
rivojlantirish vazirligi, Davlat raqobat
qo‘mitasi huzuridagi Qimmatli qog‘ozlar
bozorini muvofiqlashtirish va rivojlantirish
markazining 2015-yil 12-noyabrdagi 139-mh,
2015-20-sonli qaroriga
ILOVA

Hisobga olish registrlaridagi elektron yozuvlarning but saqlanishini ta’minlash tartibi to‘g‘risidagi
NIZOM
Mazkur Nizom O‘zbekiston Respublikasining “Qimmatli qog‘ozlar bozori to‘g‘risida”gi, “Elektron raqamli imzo
to‘g‘risida”gi va “Elektron hujjat aylanishi to‘g‘risida”gi qonunlariga muvofiq Qimmatli qog‘ozlar markaziy depozitariysi va
investitsiya vositachisining hisobga olish registrlaridagi elektron yozuvlarning but saqlanishini ta’minlash tartibini belgilaydi.
1-bob. Umumiy qoida
1. Mazkur Nizomda quyidagi asosiy tushunchalardan foydalaniladi:
mas’ul xodim — elektron yozuvlarni kiritish, ko‘rib chiqish va o‘zgartirish, shuningdek hisobga olish registrlari,
ma’lumotlar uzatish lokal tarmog‘ini ma’muriy boshqarish, axborotni muhofaza qilish va antivirus ta’minoti uchun vakolatli
hamda mas’ul bo‘lgan Qimmatli qog‘ozlar markaziy depozitariysi yoki investitsiya vositachisining xodimi;
elektron yozuv — Qimmatli qog‘ozlar markaziy depozitariysi va investitsiya vositachisining hisobga olish registrlaridagi
elektron shakldagi yozuv;
hisobga olish registrlari — investitsiya vositachisida va Qimmatli qog‘ozlar markaziy depozitariysida qimmatli
qog‘ozlarni saqlash hamda qimmatli qog‘ozlarga bo‘lgan huquqlarni hisobga olish bo‘yicha depozitar operatsiyalar standartlari
bilan belgilangan yozuvlar tizimi;
dasturiy-texnik majmua — hisobga olish registrlaridagi elektron yozuvlarning but saqlanishini ta’minlash bo‘yicha
Qimmatli qog‘ozlar markaziy depozitariysi va investitsiya vositachisi tomonidan ularga yuklatilgan vazifalarni bajarish uchun
foydalaniladigan texnik va dasturiy vositalar to‘plami;
dasturiy-texnik majmua foydalanuvchilari (bundan buyon matnda foydalanuvchilar deb yuritiladi) — hisobga olish
registrlaridan foydalanish va ulardagi axborotni uzatish huquqlaridan foydalanuvchi mas’ul xodimlar va boshqa shaxslar;
ta’sirchan axborot — oshkor etilishi, modifikatsiyalanishi, yo‘q qilinishi yoki yashirilishi oqibatida qimmatli qog‘ozlar
bozorining ishtirokchilariga zarar yetkazilishi mumkinligi tufayli muhofaza qilinishi lozim bo‘lgan axborot;
qimmatli qog‘ozlar bozorida insayder axborotidan foydalanish — qimmatli qog‘ozlarni olish yoki realizatsiya qilish
uchun oshkor qilinmagan (tarqatilmagan) va oshkor qilinishi (tarqatilishi) qimmatli qog‘ozlar qiymatining o‘zgarishiga jiddiy ta’sir
ko‘rsatishi mumkin bo‘lganligi tufayli qimmatli qog‘ozlar bozorining bir ishtirokchisiga boshqasiga nisbatan ustunlik berishi
mumkin bo‘lgan axborotdan foydalanish.
2-bob. Elektron yozuvlarning but saqlanishini ta’minlashga doir tashkiliy chora-tadbirlar
2. Qimmatli qog‘ozlar markaziy depozitariysi va investitsiya vositachisining rahbari (bundan buyon matnda rahbar deb
yuritiladi) mas’ul xodimlarni tayinlaydi va elektron yozuvlarning but saqlanishi, maxfiyligi, yaxlitligi va ishonchliligini ta’minlash
bo‘yicha boshqa tashkiliy choralarni ko‘radi.
3. Rahbar har bir mas’ul xodim bilan axborot bilan ishlash talablari va qoidalariga rioya qilish uchun hamda maxfiy,
ta’sirchan va oshkor qilinishi (tarqatilishi) qimmatli qog‘ozlar bozorida insayder axborotidan foydalanishga olib kelishi mumkin
bo‘lgan boshqa axborotning oshkor qilinganligi uchun javobgarlik to‘g‘risida yozma kelishuv — majburiyat tuzadi.
4. Qimmatli qog‘ozlar markaziy depozitariysi va investitsiya vositachilari asosiy qoidalar, maqsad va vazifalar, himoya
obyektlari, axborot xavfsizligiga tahdidlar, axborot xavfsizligi buzilgandagi xatti-harakatlar tartibi, majburiyatlar taqsimoti, axborot
xavfsizligi sohasidagi siyosatni qayta ko‘rib chiqish va aktuallashtirish tartibini nazarda tutuvchi tasdiqlangan axborot xavfsizligi
siyosatiga ega bo‘lishi kerak.
5. Qimmatli qog‘ozlar markaziy depozitariysi va investitsiya vositachilari mas’ul xodimlarning xatti-harakatlarini tartibga
soluvchi, maxfiy, ta’sirchan va oshkor etilishi (tarqatilishi) qimmatli qog‘ozlar bozorida insayder axborotidan foydalanishga olib
kelishi mumkin bo‘lgan boshqa turdagi axborotni muhofaza qilish va oshkor qilmaslikka, shuningdek axborot xavfsizligiga tahdid
soluvchi kutilmagan holatlar yuzaga kelganda dasturiy-texnik majmua tizimining (bundan buyon matnda tizim deb yuritiladi)
ishlashini tezkor tiklashga va bunday vaziyatlar oqibatlarini bartaraf etishga qaratilgan tasdiqlangan chora-tadbirlar rejalari,
yo‘riqnomalarga ega bo‘lishlari lozim.
6. Rahbar hisobga olish registrlaridan ruxsatsiz foydalanish va ularning tarkibidagi axborotni bunday axborotdan
foydalanish huquqiga ega bo‘lmagan shaxslarga uzatilishining oldini olishni quyidagi choralarni ko‘rish yo‘li bilan ta’minlashi
shart:
foydalanuvchilar doirasini aniqlash;
har bir foydalanuvchi uchun turli foydalanish darajalarini va ruxsat etilgan funksiyalarni qabul qilish;
foydalanuvchilarning foydalanish parollarini almashtirish davriyligi va tartibini belgilash.
7. Rahbar:
O‘zbekiston Respublikasi davlat standartlariga muvofiq axborot xavfsizligi boshqarilishini;
hisobga olish registrlarining ishi buzilishiga olib keladigan ularni qayta ishlash va saqlashning texnik vositalariga ta’sir
ko‘rsatilishiga yo‘l qo‘yilmasligini;
zarur texnik vositalar, apparat resurslari va zaxiralash tizimlarining mavjudligini;
mas’ul xodimlarni axborot xavfsizligi sohasidagi siyosat, axborot xavfsizligiga tahdid soluvchi holatlar yuz berganda
mas’ul xodimlarning xatti-harakatlarini tartibga soluvchi yo‘riqnomalar talablariga davriy o‘qitilishini;
hisobga olish registrlarining muhofazalanganlik darajasini ta’minlashning doimiy nazoratini;
operatsion kun davomida dasturiy-texnik majmuaning uzluksiz ishlashini;
tizimdan ruxsatsiz foydalangan shaxslarni tegishli javobgarlikka tortish choralari ko‘rilishini ta’minlashi shart.
3-bob. Elektron yozuvlarning but saqlanishini ta’minlashning texnik choralari
8. Elektron yozuvlar dasturiy-texnik majmuadan foydalangan holda hisobga olish registrlarida yuritiladi.
9. Dasturiy-texnik majmua quyidagilarni ta’minlashi kerak:
hisobga olish registrlaridan foydalanganda foydalanuvchilarni shaxsiy elektron raqamli imzo va (yoki) login va parol
orqali identifikatsiyalash, autentifikatsiyalash, avtorizatsiyalash va ro‘yxatga olish;
foydalanuvchilarga hisobga olish registrlaridan foydalanish imkoniyatini ularning foydalanish darajasiga va hisobga olish
registrlarida operatsiyalarni o‘tkazish bo‘yicha funksiyalariga muvofiq berish;
hisobga olish registrlaridan foydalanishni faqat muayyan avtomatlashtirilgan ish joylaridan tashkil qilish imkoniyati;
har bir hodisaning vaqtini qayd qilgan holda tizimga kirish va (yoki) tizimdan chiqish, hisobga olish registrlarida
operatsiyalarni o‘tkazish fakti bo‘yicha foydalanuvchilarni avtomatlashtirilgan ro‘yxatga olish, shuningdek tizimdan ruxsatsiz
foydalanishga urinishlarni qayd qilish jurnalini yuritish;
hisobga olish registrlaridan ruxsatsiz foydalanishga urinishlar va ruxsatsiz foydalanish faktlarini o‘z vaqtida aniqlash;
tizimdan ruxsatsiz foydalanishga urinish holatlarida tizimni bloklash;
tizim ma’muri tomonidan yoki uning talabiga ko‘ra o‘rnatiladigan muayyan davriylik bilan parolni o‘zgartirish uchun
so‘rovni foydalanuvchilarga avtomatlashtirilgan tarzda yuborish;
hisobga olish registrlarining zaxiralangan nusxalarini shifrlangan ko‘rinishda saqlash;
hisobga olish registrlaridan ruxsatsiz foydalanish oqibatida yoki dasturiy-texnik majmua ishidagi buzilish oqibatida
modifikatsiyalangan yoki yo‘q qilingan hisobga olish registrlarini tezkorlik bilan tiklash imkoniyati.
10. Dasturiy-texnik majmuaning server uskunalari joylashtirilgan xonalar ularga kirishni nazorat qilish tizimi bilan
jihozlangan bo‘lishi kerak.
11. Elektron yozuvlarning but saqlanishini ta’minlash maqsadida Qimmatli qog‘ozlar markaziy depozitariysida hisobga
olish registrlarini zaxiralashning quyidagi uch darajali sxemasidan foydalaniladi:
birinchi daraja — zaxiralash asosiy serverda hisobga olish registrlarining aksini real vaqt rejimida yaratgan holda amalga
oshiriladi. Zaxiralashning ushbu darajasi tizim ishi buzilganda uni avtomatik va tezkorlik bilan tiklash uchun xizmat qiladi;
ikkinchi daraja — zaxiralash alohida xonada joylashgan, asosiy serverning to‘liq nusxasi bo‘lgan replikatsiya serverida
real vaqt rejimida amalga oshiriladi;
uchinchi daraja — zaxiralash asosiy serverdan kamida uch kilometr masofada joylashgan alohida serverda amalga
oshiriladi, bunda hisobga olish registrlarining arxiv nusxasi operatsion kunning yakunida bir sutkada bir marotaba avtomatik tarzda
yaratiladi.
Zaxiralashning har bir keyingi darajasi avvalgi zaxiralash darajasining samarasizligida tizim ishini tiklash uchun xizmat
qiladi.
12. Zaxiralashning har bir darajasida ushbu darajaning zaxiralash sxemasi talablariga javob beruvchi bir nechta zaxira
serveri yaratilishi mumkin.
13. Tizimning ishdan chiqishga chidamliligi va ishonchliligini oshirish maqsadida zaxiralashning qo‘shimcha
darajalaridan foydalanishga yo‘l qo‘yiladi.
14. Hisobga olish registrlarini zaxiralash bo‘yicha ishlarning holatini o‘rganish maqsadida rahbarning qaroriga ko‘ra
mas’ul xodimlardan iborat tegishli komissiya tuziladi.
Komissiyaning shaxsiy tarkibi, a’zolarining huquq, majburiyatlari va javobgarligi, o‘rganish o‘tkazish tartibi rahbar qarori
bilan belgilanadi.
15. Komissiya har chorakda, shu jumladan zaxiralash masofada joylashgan alohida serverda amalga oshirilganda, joyiga
borgan holda, zaxiralash bo‘yicha ishlarning holatini o‘rganadi va o‘rganish natijalariga ko‘ra bayonnoma tuzadi.
Bayonnoma o‘rganish tugaganidan so‘ng ikki ish kuni davomida tuziladi va komissiyaning barcha a’zolari tomonidan
imzolanadi.
Bayonnomada:
komissiya tarkibi, uning a’zolarining to‘liq F.I.O.;
bayonnoma tuzilgan sana va joy;
o‘rganish uchun asos bo‘lgan hujjat nomi, sanasi va raqami;
zaxiralashning turli darajalarida saqlanadigan zaxiralangan axborot hajmi;
o‘rganish natijalari;
aniqlangan kamchiliklarni bartaraf etish bo‘yicha tavsiyalar aks ettirilishi lozim.
16. Asosiy serverni joylashtirish va istalgan darajadagi zaxiralash faqat O‘zbekiston Respublikasi hududida amalga
oshiriladi.
17. Qimmatli qog‘ozlar markaziy depozitariysining ishchi stansiyalari va server uskunasi talab etilgan quvvat va zaxira
elektr ta’minotiga o‘tish vaqtini hisobga olgan holda zarur bo‘lgan avtonom ishlash vaqtiga ega bo‘lgan mahalliy uzluksiz ta’minot
manbalari bilan jihozlangan bo‘lishi kerak.
Investitsiya vositachisining server uskunasi va ishchi stansiyalari talab etilgan quvvat va 30 daqiqadan kam bo‘lmagan
avtonom ishlash vaqtiga ega bo‘lgan mahalliy uzluksiz ta’minot manbalari bilan jihozlangan bo‘lishi kerak.
18. Qimmatli qog‘ozlar markaziy depozitariysi server uskunasining uzluksiz ta’minot manbai ikkinchi aynan shunday
uzluksiz ta’minot manbai ko‘rinishidagi tezkor zaxiraga ega bo‘lishi kerak.
19. Qimmatli qog‘ozlar markaziy depozitariysi dasturiy-texnik majmuasining elektr ta’minotini zaxiralash kichik elektr
stansiyadan keluvchi asosiy elektr ta’minot kirishi va avtonom zaxira generatoridan keluvchi zaxira elektr ta’minot kirishining
mavjudligi bilan amalga oshiriladi.
Zaxira generatori boshqa manbalardan elektr ta’minoti yo‘qolganda o‘ttiz minut vaqt ichida elektr ta’minoti uzatilishini
ta’minlashi va generatorning kamida bir sutka davomida ishlashi uchun yetarli bo‘lgan yonilg‘i zaxirasi bilan ta’minlangan bo‘lishi
kerak.
4-bob. Yakuniy qoidalar
20. Rahbarlar va mas’ul xodimlar elektron yozuvlarning but saqlanishi, maxfiyligi, butunligi va ishonchliligi uchun qonun
hujjatlarida belgilangan tartibda javobgar bo‘ladi.
21. Mazkur Nizom talablari buzilishida aybdor shaxslar qonun hujjatlarida belgilangan tartibda javobgar bo‘ladi.
(O‘zbekiston Respublikasi qonun hujjatlari to‘plami, 2015-y., 49-son, 617-modda)

Hujjatda xato topganingizda, uni belgilab Ctrl+Enter ni bosing.
© O‘zbekiston Respublikasi Adliya vazirligi qoshidagi “Adolat” milliy huquqiy axborot markazi davlat muassasasi

