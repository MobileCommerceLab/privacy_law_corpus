Na osnovu člana IV.4.a) Ustava Bosne i Hercegovine, Parlamentarna skupština Bosne i
Hercegovine, na 79. sjednici Predstavničkog doma, održanoj 17. maja 2006. godine, i na 58.
sjednici Doma naroda, održanoj 23. maja 2005. godine, usvojila je
ZAKON
O ZAŠTITI LIČNIH PODATAKA
POGLAVLJE I. OPĆE ODREDBE
Član 1.
(Predmet Zakona)
(1) Cilj ovog Zakona je da se na teritoriji Bosne i Hercegovine svim licima, bez obzira na
njihovo državljanstvo ili prebivalište, osigura zaštita ljudskih prava i osnovnih sloboda, a
naročito pravo na tajnost u pogledu obrade ličnih podataka koji se na njih odnose.
(2) Ovim Zakonom osniva se Agencija za zaštitu ličnih podataka u Bosni i Hercegovini (u
daljnjem tekstu: Agencija), utvrđuju se: njena nadležnost, organizacija i upravljanje, kao i
druga pitanja značajna za njen rad i zakonito funkcioniranje.
Član 2.
(Obim primjene Zakona)
(1) Ovaj Zakon primjenjuje se na lične podatke koje obrađuju svi javni organi, fizička i
pravna lica, osim ako drugi zakon ne nalaže drugačije.
(2) Ovaj Zakon neće se primjenjivati na lične podatke koje obrađuju fizička lica isključivo u
privatne svrhe.
(3) Ovaj Zakon neće se primjenjivati na slučajno prikupljanje ličnih podataka, osim ako se
ovi podaci ne obrađuju dalje.
Član 3.
(Definicije)
Pojedini izrazi upotrijebljeni u ovom Zakonu imaju sljedeća značenja:





lični podaci znače bilo koju informaciju koja se odnosi na fizičko lice na osnovu koje
je utvrđen ili se može utvrditi identitet lica;
nosilac podataka je fizičko lice čiji se identitet može ustanoviti ili identificirati,
neposredno ili posredno, naročito na osnovu jedinstvenog matičnog broja, te jednog
ili više faktora karakterističnih za fizički, fiziološki, mentalni, ekonomski, kulturni ili
socijalni identitet tog lica;
posebne kategorije podataka su svi lični podaci koji otkrivaju:

a) rasno porijeklo, državljanstvo, nacionalno ili etničko porijeklo, političko mišljenje ili
stranačku pripadnost, ili članstvo u sindikatima, religijsko, filozofsko ili drugo uvjerenje,
zdravstveno stanje, genetski kod, seksualni život;

b)

krivične presude;

c)

biometrijske podatke;












zbirka ličnih podataka je bilo koji sistemski skup ličnih podataka koji su dostupni
prema posebnim kriterijima, bilo da su centralizirani, decentralizirani ili razvrstani na
funkcionalnom i geografskom osnovu ili postavljeni u skladu s posebnim kriterijima
koji se odnose na lice i koji omogućavaju nesmetan pristup ličnim podacima u
dosjeu;
obrada ličnih podataka podrazumijeva bilo koju radnju ili skup radnji koje se vrše
nad podacima, bilo da je automatska ili ne, a posebno prikupljanje, unošenje,
organiziranje, pohranjivanje, prerađivanje ili izmjenu, uzimanje, konsultiranje,
korištenje, otkrivanje prijenosom, širenje ili na drugi način omogućavanje pristupa
podacima, svrstavanje ili kombiniranje, blokiranje, brisanje ili uništavanje;
anonimni podaci su podaci koji se u svojoj originalnoj formi ili nakon njihove obrade
ne mogu dovesti u vezu s nosiocem podataka u smislu njegove identifikacije;
pristup podacima je svaka radnja koja korisniku omogućava uvid u podatke bez
prava da te podatke kasnije koristi u druge svrhe;
kontrolor je svaki javni organ, fizičko ili pravno lice, agencija ili drugi organ koji
samostalno ili zajedno s drugim vodi, obrađuje i utvrđuje svrhu i način obrade ličnih
podataka na osnovu zakona ili propisa;
obrađivač je fizičko ili pravno lice, javni organ, agencija ili drugi organ koji obrađuje
lične podatke u ime kontrolora;
korisnik je fizičko ili pravno lice, javni organ, agencija ili drugi organ kojem se
omogućava pristup ličnim podacima ili kojem se lični podaci mogu dati na korištenje;
saglasnost nosioca podataka je svaka konkretna i svjesna naznaka želje nosioca
podataka data slobodnom voljom kojom nosilac podataka daje svoj pristanak da se
njegovi lični podaci obrađuju.

POGLAVLJE II. OSNOVNI PRINCIPI ZAKONITE OBRADE LIČNIH PODATAKA
Član 4.
(Principi obrade ličnih podataka)
Kontrolor je obavezan da:
a)

lične podatke obrađuje na pravičan i zakonit način;

b) lične podatke koje prikuplja za posebne, izričite i zakonite svrhe ne obrađuje na bilo koji
način koji nije u skladu s tom svrhom;
c) lične podatke obrađuje samo u mjeri i obimu koji je neophodan za ispunjenje određene
svrhe;
d)

obrađuje samo autentične i tačne lične podatke, te da ih ažurira kada je to potrebno;

e) lične podatke koji su netačni i nepotpuni, s obzirom na svrhu zbog koje su prikupljeni ili
se dalje obrađuju, izbriše ili ispravi;
f) lične podatke obrađuje samo u vremenskom periodu koji je neophodan za ispunjenje
svrhe u koju su podaci prikupljeni;

g) lične podatke čuva u formi koja dopušta identificiranje nosioca podataka ne duže nego
što je to potrebno za svrhu u koju se podaci prikupljaju ili dalje obrađuju;
h) osigura da se lični podaci koji su prikupljeni u različite svrhe ne objedinjuju ili
kombiniraju.
Član 5.
(Saglasnost nosioca podataka)
(1)

Kontrolor može obrađivati lične podatke uz saglasnost nosioca podataka.

(2) Saglasnost mora biti data u pisanoj formi, mora je potpisati nosilac podataka, mora
imati tačnu naznaku podataka u vezi s kojima se saglasnost daje, te mora sadržavati ime
kontrolora, svrhu i vremenski period na koji se saglasnost daje.
(3) Saglasnost može biti povučena u bilo kojem trenutku, osim ako se nosilac podataka i
kontrolor izričito ne dogovore drugačije.
(4) Kontrolor će morati na zahtjev nadležnog organa, u svako vrijeme, dokazati da postoji
saglasnost za period obrade ličnih podataka.
(5) Kontrolor je dužan čuvati saglasnost za vrijeme obrade ličnih podataka za čiju obradu je
ona data.
Član 6.
(Pravo na obradu ličnih podataka bez saglasnosti nosioca podataka)
Kontrolor može obrađivati podatke, bez saglasnosti nosioca podataka, ako je ispunjen jedan
od sljedećih uslova:
a) ako vrši obradu ličnih podataka u skladu sa zakonom ili je obrada neophodna da bi se
ispunile nadležnosti utvrđene zakonom;
b) ako je neophodno da nosilac podataka pristupi pregovorima o ugovornom odnosu ili da
se ispune obaveze koje su dogovorene s kontrolorom;
c) ako je neophodno da se zaštite interesi nosioca podataka mora se bez odgađanja
pribaviti saglasnost nosioca podataka ili se mora prekinuti obrada podataka, a prikupljeni
podaci moraju se uništiti;
d) ako je obrada ličnih podataka potrebna za ispunjenje zadatka koji se izvršava u javnom
interesu;
e) ako je neophodna zaštita zakonitih prava i interesa koje ostvaruje kontrolor ili korisnik, i
ako ova obrada ličnih podataka nije u suprotnosti s pravom nosioca podatka da zaštiti vlastiti
privatni i lični život;
f) ako je neophodno za izvršavanje legitimnih aktivnosti političkih stranaka, pokreta,
udruženja građana, sindikalnih organizacija i vjerskih zajednica.
Član 7.

(Autentičnost podataka)
(1)

Kontrolor je obavezan provjeriti da li su lični podaci autentični i tačni.

(2) Ako nepotpuni i netačni lični podaci ne mogu biti ispravljeni ili dopunjeni, a uzimajući u
obzir svrhu u koju se prikupljaju ili u koju se dalje obrađuju, kontrolor ih mora bez odgađanja
uništiti.
Član 8.
(Spajanje evidencija)
(1) Kontrolor koji obrađuje lične podatke na osnovu posebnog zakona obavezan je da
poštuje prava na zaštitu privatnog i ličnog života nosioca podataka.
(2) Lični podaci ne mogu se prenositi, a dosjei i evidencije ne mogu se spajati (udruživati,
sjedinjavati ili na drugi način povezivati) ako nisu ispoštovane obaveze utvrđene u stavu (1)
ovog člana.
(3) Spajanje evidencija i dosjea, prema stavu (2) ovog člana, može se uraditi samo ako
obradu ličnih podataka obavlja isti kontrolor.
Član 9.
(Obrada posebnih kategorija ličnih podataka)
(1)

Obrada posebnih kategorija ličnih podataka zabranjena je.

(2) Izuzetno od odredbe stava (1) ovog člana, obrada posebne kategorije ličnih podataka
dozvoljena je ako:
a)

je nosilac podataka izričito dao saglasnost;

b) je obrada neophodna za zaštitu života, zdravlja, imovine i drugih vitalnih interesa
nosioca podataka ili drugog lica za koje se saglasnost ne može dobiti, a naročito kada se
radi o fizički, mentalno ili pravno nesposobnom licu, ili ako se lice smatra nestalim, ili zbog
drugih sličnih razloga;
c) je obrada podataka potrebna za izvršavanje obaveze ili posebnih prava kontrolora iz
oblasti radnog prava u onoj mjeri u kojoj je ovlašten zakonom;
d) se obrada podataka vrši za potrebe preventivne medicine, medicinske dijagnostike,
pružanja i upravljanja medicinskim uslugama, ako takve podatke obrađuje profesionalno
medicinsko lice koje po zakonu ili kodeksu nadležnog organa podliježe obavezi čuvanja
profesionalne tajne ili druga lica koja također podliježu obavezi čuvanja tajne;
e) se obrada podataka vrši u okviru zakonitih aktivnosti ustanove, fondacije, udruženja ili
druge neprofitne organizacije s političkim, filozofskim, religioznim ili sindikalnim ciljevima, a
pod uslovom da se obrada podataka isključivo odnosi na članove tih organa ili lica koja s
njima redovno kontaktiraju u vezi s njihovim ciljevima, pod uslovom da ti podaci ne budu
otkriveni trećoj strani bez pristanka nosioca podataka;

f) se vrši obrada podataka koje je nosilac podataka jasno učinio javnim ili je obrada
neophodna za pokretanje, provođenje ili odbranu od pravnih zahtjeva;
g) je to od posebnog javnog interesa ili u drugim slučajevima propisanim zakonom. U ovim
slučajevima zakon mora sadržavati konkretne odredbe o adekvatnim mehanizmima zaštite.
Član 10.
(Automatska obrada posebne kategorije ličnih podataka)
Posebna kategorija ličnih podataka ne može se obrađivati automatski ako zakonom nije
predviđena odgovarajuća zaštita.
Član 11.
(Sigurnost podataka)
(1) Kontrolor podataka i, u okviru svoje nadležnosti, obrađivač podataka brinu o sigurnosti
podataka, te preduzimaju sve tehničke i organizacione mjere i utvrđuju pravila postupaka koji
su neophodni za provođenje ovog Zakona i drugih propisa u vezi sa zaštitom i tajnošću
podataka.
(2) Kontrolor i obrađivač dužni su preduzeti mjere protiv neovlaštenog ili slučajnog pristupa
ličnim podacima, mijenjanja, uništavanja ili gubitka podataka, neovlaštenog prijenosa, drugih
oblika nezakonite obrade podataka, kao i mjere protiv zloupotrebe ličnih podataka. Ova
obaveza ostaje na snazi i nakon završetka obrade podataka.
(3) Javni organ kao kontrolor dužan je, prema svojim nadležnostima, donijeti propis s ciljem
provođenja ovog Zakona.
(4) Kontrolor i, u okviru svoje nadležnosti, obrađivač podataka dužni su napraviti plan
sigurnosti podataka kojim se određuju tehničke i organizacione mjere za sigurnost ličnih
podataka.
(5) Vijeće ministara Bosne i Hercegovine (u daljnjem tekstu: Vijeće ministara), uz
prethodno pribavljeno mišljenje Agencije, propisaće način čuvanja i posebne mjere tehničke
zaštite.
Član 12.
(Obrada podataka preko obrađivača)
(1) Ako zakonom nije isključena obrada ličnih podataka preko obrađivača, kontrolor može
zaključiti s obrađivačem ugovor o obradi ličnih podataka koji mora biti sačinjen u pisanoj
formi.
(2) U ugovoru se navode obim, svrha i rok na koji je sporazum zaključen, kao i adekvatne
garancije obrađivača u vezi s tehničkom i organizacionom zaštitom ličnih podataka.
(3) Obrada podataka preko obrađivača mora biti regulirana ugovorom koji obavezuje
obrađivača prema kontroloru, a posebno da će obrađivač djelovati samo na osnovu
uputstava kontrolora u skladu s odredbama ovog Zakona.

(4) Obrađivač podataka odgovoran je za obradu ličnih podataka prema uputstvu kontrolora
podataka. U obavljanju svojih dužnosti, obrađivač podataka ne može prenositi svoje
odgovornosti na druge obrađivače podataka ako ne dobije izričitu saglasnost za to od
kontrolora podataka.
Član 13.
(Zbirka ličnih podataka)
Kontrolor zbirke ličnih podataka za svaku zbirku ličnih podataka uspostavlja i vodi evidenciju
koja sadrži osnovne informacije o zbirci, a posebno sljedeće:
a)

naziv zbirke;

b) ime, prezime i adresu kontrolora podataka i obrađivača podataka, stvarno mjesto obrade
podataka (uključujući i tehničku obradu), kao i ostale aktivnosti obrađivača podataka u vezi s
obradom ličnih podataka;
c)

svrhu obrade podataka;

d)

zakonsku osnovu za obradu;

e)

vrstu podataka koji se obrađuju;

f)

kategorije nosilaca podataka;

g)

izvor podataka i način prikupljanja;

h)

vrstu prenesenih podataka, primaoce tih podataka i zakonsku osnovu za prijenos;

i)

rokove za brisanje određenih vrsta podataka;

j) prijenos podataka iz inostranstva, odnosno iznošenje podataka iz Bosne i Hercegovine s
naznakom države, odnosno međunarodne organizacije i inostranog korisnika ličnih
podataka, te svrhu za to unošenje, odnosno iznošenje propisano međunarodnim ugovorom,
zakonom ili drugim propisom, odnosno pisanim pristankom lica na koje se podaci odnose;
k)

naznaku preduzetih mjera zaštite ličnih podataka.
Član 14.
(Glavni registar)

(1) Kontrolor zbirke ličnih podataka dostavlja Agenciji podatke iz evidencije iz člana 13.,
koja ih objedinjuje u Glavni registar.
(2) Kontrolori zbirki ličnih podataka dužni su prije uspostavljanja zbirke ličnih podataka
dostaviti Agenciji zahtjev o namjeravanom uspostavljanju zbirke ličnih podataka, zajedno s
podacima iz člana 13. prije preduzimanja bilo kakvih aktivnosti na obradi.
(3) Agencija provjerava radnje obrade podataka nakon što od kontrolora podataka primi
zahtjev za obradu ličnih podataka. Radnje na obradi podataka mogu početi tek onda kada

Agencija odobri obradu ili nakon isteka dva mjeseca od dana kada je Agencija primila
zahtjev.
(4) Obaveza dostavljanja prethodnog obavještenja ne odnosi se na uspostavljanje zbirke
ličnih podataka u slučajevima kada zakon određuje svrhu obrade, podatke ili kategorije
podataka koji se obrađuju, kategoriju lica na koje se podaci odnose, korisnike ili kategorije
korisnika kojima će podaci biti otkriveni, te vrijeme u kojem će podaci biti čuvani.
(5) U slučaju iz stava (3) ovog člana, kontrolor zbirke ličnih podataka dužan je podatke o
uspostavljanju zbirke ličnih podataka, kao i promjene podataka o zbirci ličnih podataka,
dostaviti Agenciji najkasnije u roku od 14 dana od dana uspostavljanja zbirke ili promjene
podataka.
(6)

Podaci iz Glavnog registra dostupni su javnosti.

(7)

Agencija će objaviti evidencije iz Glavnog registra.
Član 15.
(Vođenje evidencije)

Način vođenja evidencije iz člana 13. ovog Zakona i obrazac evidencije, kao i izuzetke od
obaveze prijavljivanja određenih zbirki prema članu 14., propisaće Vijeće ministara, uz
prethodno pribavljeno mišljenje Agencije.
Član 16.
(Obaveza čuvanja tajnosti podataka)
(1) Zaposleni kod kontrolora ili obrađivača i ostala lica koja rade na obradi ličnih podataka
na osnovu ugovora s kontrolorom ili obrađivačem mogu obrađivati lične podatke samo pod
uslovima i u obimu koje odrede kontrolor ili obrađivač.
(2) Zaposleni kod kontrolora ili obrađivača, ostala fizička lica koja obrađuju lične podatke
na osnovu ugovora zaključenog s kontrolorom ili obrađivačem i ostala lica koja, u okviru
primjene zakonom propisanih prava i obavljanja dužnosti, dođu u kontakt s ličnim podacima
u prostorijama kontrolora ili obrađivača, dužna su čuvati tajnost ličnih podataka i pridržavati
se utvrđenog načina osiguranja.
(3) Lični podaci koje obrađuju kontrolor ili obrađivač podataka za zaposlene predstavljaju
službenu tajnu.
(4) Obaveza čuvanja tajnosti ličnih podataka ostaje na snazi i nakon prestanka radnog
odnosa, odnosno određenog zadatka.
(5) Oslobađanje od obaveze čuvanja tajnosti ličnih podataka može se propisati samo
zakonom.

Član 17.
(Davanje ličnih podataka korisniku)
(1) Kontrolor podataka ne može dati lične podatke korisniku prije nego što o tome
obavijesti nosioca podataka. Ako nosilac podataka ne odobri davanje ličnih podataka, oni se
ne mogu otkriti trećoj strani osim ako to nije u javnom interesu.
(2) Kontrolor ličnih podataka ovlašten je lične podatke dati na korištenje drugim korisnicima
na osnovu pisanog zahtjeva korisnika ako je to potrebno radi obavljanja poslova u okviru
zakonom utvrđene nadležnosti ili ostvarivanja zakonitih interesa korisnika.
(3) Pisani zahtjev mora sadržavati svrhu i pravnu osnovu za korištenje ličnih podataka, te
vrste ličnih podataka koji se traže.
(4) Zabranjeno je davanje ličnih podataka na korištenje drugim korisnicima za čiju obradu,
odnosno korištenje nisu ovlašteni prema odredbama čl. 5. i 6. ovog Zakona, te ako je svrha
za koju se lični podaci traže na korištenje suprotna odredbi člana 4. ovog Zakona.
(5) Kontrolor podataka vodi posebnu evidenciju o ličnim podacima koji su dati na korištenje
korisniku ličnih podataka i svrsi za koju su lični podaci dati.
(6) Nosilac podataka ne može ostvariti pravo na blokiranje ili uništavanje ličnih podataka
ako kontrolor ima obavezu da obradi podatke prema posebnom zakonu ili ako bi time bila
narušena prava trećih lica.
Član 18.
(Prijenos podataka u inostranstvo)
(1) Lični podaci neće se prenositi iz Bosne i Hercegovine kontroloru ili obrađivaču podataka
u inostranstvu, bez obzira na medij podataka ili način prijenosa, ako u državi u koju se
prenose nisu zadovoljeni uslovi utvrđeni članom 4. ovog Zakona i pod uslovom da strani
kontrolor za sve podatke ispoštuje iste principe zaštite podataka.
(2) Izuzetno, lični podaci mogu se prenositi u inostranstvo ako je nosilac podataka dao
saglasnost, kada je to potrebno radi ispunjavanja ugovora ili pravnog potraživanja i kad je to
potrebno radi zaštite javnog interesa.
Član 19.
(Obrada ličnih podataka u sredstvima javnog informiranja)
(1) Obrada ličnih podataka u novinarske svrhe, u svrhe umjetničkog i literarnog
izražavanja, vršiće se u skladu s posebnim propisom i kodeksima ponašanja.
(2) Na obradu ličnih podataka u svrhe navedene u stavu (1) ovog člana ne odnose se
odredbe ovog Zakona, osim odredbi o sigurnosti i povjerljivosti kao i o odgovornosti za štetu.

Član 20.
(Obrada podataka u statističke, arhivske i naučne svrhe)
(1) Nakon isteka vremenskog perioda koji je neophodan za ispunjavanje svrhe u koju su
podaci prikupljeni, ti podaci mogu se obrađivati samo u statističke, arhivske i naučne svrhe.
Podaci prikupljeni i pohranjeni u te svrhe neće se koristiti u druge svrhe.
(2) Lični podaci mogu biti obrađivani za potrebe statistike, arhive i nauke bez saglasnosti
nosioca podataka. Čim se završi obrada podataka u ove svrhe, podaci moraju biti učinjeni
anonimnim.
(3) Kada se koriste lični podaci u ove svrhe, neophodno je da se poštuje pravo na zaštitu
privatnosti i ličnog života nosioca podataka.
Član 21.
(Objavljivanje ličnih podataka u institutima za istraživanje)
Organizacija ili lice koje vrši obradu podataka za potrebe naučnog istraživanja može objaviti
informacije dobivene iz ličnih podataka ako za to dobije pisanu saglasnost nosioca
podataka.
POGLAVLJE III. PRAVA NOSIOCA PODATAKA
Član 22.
(Obavještavanje o prikupljanju podataka)
Kontrolor podataka prije početka prikupljanja podataka obavještava nosioca podataka, ako
on o tome već nije obaviješten, o sljedećem:
a)

o svrsi obrade,

b)

o kontroloru, prijemnom organu ili trećoj strani kojoj će podaci biti dostupni,

c)

o zakonskoj obavezi dostavljanja podataka za obradu,

d)

o posljedicama u slučaju da nosilac podataka odbije tako postupiti,

e)

o slučajevima u kojima je nosilac podataka ima pravo odbiti dostaviti lične podatke,

f)

o tome da li je pribavljanje ličnih podataka na dobrovoljnoj osnovi,

g)

o postojanju prava pristupa i prava ispravke podataka koji se na njega odnose.
Član 23.
(Izvor ličnih podataka)

Ako kontrolor nije pribavio lične podatke od nosioca podataka dužan je, bez odgađanja,
obavijestiti nosioca podataka o tome ko je treća strana koja je kontroloru dostavila lične
podatke.

Član 24.
(Pravo pristupa ličnim podacima)
(1) Kontrolor podataka obavještava nosioca podataka o toku obrade njegovih podataka
koju vrši kontrolor podataka ili obrađivač podataka, o svrsi obrade podataka, zakonskoj
osnovi i trajanju obrade, da li su podaci pribavljeni od nosioca podataka ili od treće strane i o
pravu na pristup ličnim podacima, kao i o tome ko je primio ili ko će primiti podatke i za koju
svrhu.
(2)
a)

Kontrolor nije dužan dati obavještenje o obradi ličnih podataka ako:
lične podatke obrađuje isključivo u statističke, naučno-istraživačke ili arhivske svrhe;

b) obaveza kontrolora da obradi podatke proističe iz zakona, ili ako su ti podaci neophodni
za izvršavanje prava i obaveza propisanih zakonom;
c)

je zakonom propisano da kontrolor nema obavezu dostavljanja obavještenja;

d)

isključivo obrađuje objavljene lične podatke;

e) obrađuje lične podatke uz saglasnost nosioca podataka, u skladu s članom 5. ovog
Zakona.
Član 25.
(Način dostavljanja informacije)
(1) Ako zakonom nije drugačije predviđeno, kontrolor je dužan, na osnovu pisanog
zahtjeva nosioca podataka, jednom godišnje, bez naknade, dostaviti nosiocu podataka
informacije u vezi s obradom njegovih ličnih podataka.
(2) U suprotnom, ove informacije dostavljaju se u bilo koje vrijeme, uz odgovarajuću
naknadu koja ne prelazi iznos troškova dostavljanja informacija.
(3) Kontrolor podataka dužan je dostaviti ove informacije u pisanoj i razumljivoj formi, u
roku od 30 dana od dana podnošenja zahtjeva.
Član 26.
(Odbijanje zahtjeva)
(1) Kontrolor podataka ne može odbiti da pruži informaciju nosiocu podataka osim u
slučajevima kada je to zakonom predviđeno.
(2) Kontrolor podataka navešće razlog zbog kojeg je odbijen zahtjev za dobivanje tražene
informacije.
(3) Kontrolor podataka će Agenciji podnositi godišnji izvještaj o odbijenim zahtjevima
nosioca podataka.

Član 27.
(Ispravke i brisanje podataka)
Nosilac podataka i sva druga lica na koja je izvršen prijenos podataka s ciljem njihove
obrade bit će obaviješteni o svim ispravkama i brisanju podataka. Takve informacije mogu
biti uskraćene, s obzirom na svrhu obrade, ako se time ne narušava opravdan interes
nosioca podataka.
Član 28.
(Utvrđivanje izuzetaka u pravima)
(1) Kontrolor podataka nije dužan pružiti informaciju o obradi ličnih podataka niti omogućiti
pristup ličnim podacima, ako bi se time mogla nanijeti značajna šteta legitimnim interesima
sljedećih kategorija u Bosni i Hercegovini:
a)

državne sigurnosti;

b)

odbrane;

c)

javne sigurnosti;

d) preventive, istrage, otkrivanja krivičnih djela i gonjenja izvršilaca, te povrede etičkih
pravila profesije;
e)

privrednim i finansijskim interesima, uključujući monetarna, budžetska i poreska pitanja;

f)

inspekcijskim i drugim kontrolnim dužnostima;

g)

zaštiti nosioca podataka ili prava i sloboda drugih.

(2) Ovakva ograničenja dozvoljena su samo u mjeri u kojoj su potrebna u jednom
demokratskom društvu u jednu od navedenih svrha.
Član 29.
(Donošenje odluke na osnovu automatske obrade podataka)
(1) Kontrolor ne može donijeti odluku koja će proizvesti pravno djelovanje na nosioca
podataka ili koja može značajno uticati na njega, a cilj joj je procjena određenih ličnih odlika
nosioca podataka, koja je isključivo zasnovana na automatskoj obradi ličnih podataka.
(2) Izuzetno od odredbe stava 1. ovog člana, odluka donesena isključivo na osnovu
automatske obrade podataka proizvodi pravno djelovanje za nosioca podataka:
a) ako je donesena u postupku zaključivanja ili izvršavanja ugovora, pod uslovom da je
zahtjev nosioca podataka ispunjen ili ako postoje odgovarajuće mjere zaštite njegovih
zakonitih interesa;
b) ako je kontrolor ovlašten na osnovu zakona, koji također određuje mjere zaštite
zakonitih interesa nosioca podataka, da donese takvu odluku.

Član 30.
(Podnošenje prigovora)
(1) Kada nosilac podataka ustanovi ili posumnja da su kontrolor ili obrađivač podataka
povrijedili njegovo pravo ili da postoji direktna opasnost za povredu prava, može podnijeti
prigovor Agenciji radi zaštite svojih prava i zahtijevati da:
a) se kontrolor ili obrađivač uzdrže od takvih radnji i isprave činjenično stanje
prouzrokovano tim radnjama;
b) kontrolor ili obrađivač isprave ili dopune lične podatke tako da oni budu autentični i
tačni;
c)

lični podaci budu blokirani ili uništeni.

(2) O zahtjevu nosioca podataka iz stava (1) ovog člana Agencija donosi rješenje koje se
dostavlja podnosiocu prigovora i kontroloru.
(3) Protiv rješenja Agencije nije dozvoljena žalba, ali se može pokrenuti upravni spor kod
Suda Bosne i Hercegovine.
(4) Prilikom odlučivanja o prigovoru, Agencija postupa prema odredbama Zakona o
upravnom postupku.
Član 31.
(Oslobađanje od odgovornosti)
(1) Agencija može osloboditi kontrolora podataka odgovornosti ako dokaže da nije mogao
spriječiti povredu prava nosioca podataka koju je prouzrokovalo lice koje radi na obradi ličnih
podataka.
(2) Nosilac podataka, i pored toga, može zahtijevati od kontrolora ili obrađivača da obustavi
nepravilnosti, ispravi nezakonito prouzrokovano činjenično stanje, izvrši ispravku, dopunu,
blokadu ili uništi lične podatke.
Član 32.
(Odgovornost za štetu)
(1) Kontrolor podataka dužan je nadoknaditi materijalnu ili nematerijalnu štetu nosiocu
podataka ako mu je ona nanesena zbog povrede prava na privatnost.
(2) U sporovima radi naknade štete nosilac podataka podnosi tužbu nadležnom sudu na
čijem području ima prebivalište ili boravište, ili nadležnom sudu na čijem području kontrolor
ima sjedište.
(3) Visinu novčane naknade za materijalnu štetu utvrđuje nadležni sud, osim ako se
stranke pred sudom sporazumno ne dogovore o visini naknade.
(4) Nematerijalna šteta nadoknađuje se javnim izvinjenjem, te isplatom pravične novčane
naknade.

(5) Kontrolor podataka odgovaraće ako je povredu prava nosioca podataka, propisanih
ovim zakonom, nanio i obrađivač.
Član 33.
(Oslobađanje od odgovornosti za štetu)
(1) Kontrolor podataka može se osloboditi odgovornosti za štetu, u cjelini ili djelimično, ako
dokaže da nije odgovoran za događaj koji je doveo do nastanka štete.
(2) Obeštećenje neće biti isplaćeno za štetu koju je oštećena strana prouzrokovala
namjerno ili krajnjom nepažnjom.
POGLAVLJE IV. ORGAN ZADUŽEN ZA ZAŠTITU PODATAKA
Član 34.
(Djelokrug propisivanja)
Na sva pitanja organizacije i upravljanja, te druga pitanja značajna za funkcioniranje Agencije
kao upravne organizacije, kao što je donošenje pravilnika o unutrašnjoj organizaciji i ostalih
podzakonskih propisa, upravni nadzor, odnos između institucija Bosne i Hercegovine, te
odnos Agencije prema pravnim i fizičkim licima, u mjeri u kojoj nisu propisana ovim zakonom,
primjenjuje se Zakon o ministarstvima i drugim organima uprave Bosne i Hercegovine i
Zakon o upravi.
Član 35.
(Definicija Agencije)
Agencija je samostalna upravna organizacija osnovana radi osiguranja zaštite ličnih
podataka na čijem čelu je direktor.
Član 36.
(Finansiranje)
Sredstva potrebna za finansiranje rada Agencije osiguravaju se iz budžeta institucija Bosne i
Hercegovine i međunarodnih obaveza Bosne i Hercegovine.
Član 37.
(Uspostavljanje Agencije)
(1)

Sjedište Agencije je u Sarajevu.

(2) Agencija može imati odjele i ostale organizacione jedinice koje se uspostavljaju
pravilnikom o unutrašnjoj organizaciji.

Član 38.
(Radni odnosi u Agenciji)
(1)

Zaposleni u Agenciji su državni službenici i zaposlenici.

(2) Radni odnosi državnih službenika koji rade u Agenciji uređuju se Zakonom o državnoj
službi u institucijama Bosne i Hercegovine.
(3) Radni odnosi zaposlenih u Agenciji uređuju se Zakonom o radu u institucijama Bosne i
Hercegovine.
(4) Radna mjesta na kojima rade državni službenici i ostali zaposleni uređuju se
pravilnikom o unutrašnjoj organizaciji.
Član 39.
(Nacionalna zastupljenost)
Struktura državnih službenika i zaposlenika u Agenciji općenito odražava nacionalnu
strukturu stanovništva BiH prema popisu stanovništva iz 1991. godine.
Član 40.
(Nadležnosti i poslovi Agencije)
(1)

Poslovi iz nadležnosti Agencije su:

a)

nadgledanje provođenja odredbi ovog Zakona i drugih zakona o obradi ličnih podataka;

b)

postupanje po podnesenim prigovorima nosioca podataka;

c) podnošenje Parlamentarnoj skupštini Bosne i Hercegovine godišnjeg izvještaja o zaštiti
ličnih podataka;
d) praćenje uslova za zaštitu ličnih podataka davanjem prijedloga za usvajanje ili izmjenu
zakona koji se odnose na obradu ličnih podataka, te davanje mišljenja s prijedlozima tih
zakona i briga o ispunjavanju kriterija zaštite podataka koji proističu iz međunarodnih
sporazuma obavezujućih za Bosnu i Hercegovinu.
(2)

Agencija je ovlaštena da:

a)

posredstvom inspekcije, nadzire ispunjavanje obaveza propisanih ovim zakonom;

b)

vodi Glavni registar;

c)

prima primjedbe i prigovore građana koje se odnose na kršenje ovog Zakona;

d)

donosi provedbene propise, smjernice ili druge pravne akte, u skladu sa Zakonom;

e) nalaže blokiranje, brisanje ili uništavanje podataka, privremenu ili trajnu zabranu obrade,
upozorava ili opominje kontrolora;

f)

podnosi zahtjev za podnošenje prekršajnog postupka u skladu s ovim Zakonom;

g)

daje savjete i mišljenja u vezi sa zaštitom ličnih podataka;

h)

sarađuje sa sličnim organima u drugim državama;

i)

obavlja druge dužnosti propisane zakonom;

j)

nadzire iznošenje ličnih podataka iz Bosne i Hercegovine.
Član 41.
(Kontrola koju vrši Agencija)

(1) Kad uoči da je neka obrada ličnih podataka nezakonita, Agencija zahtijeva od
kontrolora da prekine takvu obradu, te nalaže druge mjere. Kontrolor bez odgađanja
preduzima naložene mjere i o tome u roku od 15 dana pisanim putem informira Agenciju.
(2) U obavljanju dužnosti Agencija može zahtijevati od kontrolora ili obrađivača podataka
da joj dostavi informacije o bilo kojem pitanju, a može izvršiti i uvid u bilo koji dokument i
evidenciju u kojima mogu biti lični podaci.
(3) Agencija ima pravo ulaska u sve prostorije u kojima se vrši obrada podataka. Ulazak i
kontrola imovine i prostorija kontrolora podataka koji nisu propisani zakonom mogu se
obavljati samo tokom radnog vremena.
(4) Državne i službene tajne neće biti prepreka za Agenciju u ostvarivanju njenih prava
navedenih u ovom članu, ali odredbe o tajnosti su i za Agenciju obavezujuće.
(5) Javni organi vlasti obavezni su Agenciji, na njen zahtjev, pružiti podršku u provođenju
njenih dužnosti.
Član 42.
(Rukovođenje - direktor)
(1)

Agencijom rukovodi direktor Agencije (u daljnjem tekstu: direktor).

(2)

Za svoj i rad Agencije direktor odgovara Vijeću ministara.
Član 43.
(Imenovanje direktora)

(1) Direktora imenuje Vijeće ministara u skladu sa Zakonom o ministarskim i drugim
vladinim imenovanjima u Bosni i Hercegovini.
(2)

Direktor se imenuje na mandat od četiri godine, uz mogućnost ponovnog imenovanja.

Član 44.
(Posebni uslovi za imenovanje direktora)
Osim uslova utvrđenih Zakonom o ministarskim imenovanjima, kandidat za direktora mora
imati:
a)

obrazovanje diplomiranog pravnika;

b)

pet godina radnog iskustva na poslovima rukovođenja u upravi;

c)

dokazano iskustvo u oblasti poštivanja ljudskih prava;

d)

priznat visok moralni status.
Član 45.
(Uslovi za razrješenje direktora)

Vijeće ministara može razriješiti direktora prije isteka mandata:
a)

na njegov zahtjev;

b)

ako trajno nije u mogućnosti obavljati svoje dužnosti;

c)

ako se utvrdi nezakonit rad Agencije;

d)

ako mu je konačnom odlukom utvrđena disciplinska odgovornost;

e)

ako mu je izrečena pravosnažna kazna zatvora za krivično djelo.
Član 46.
(Dužnosti i odgovornosti direktora)

(1)
a)

Direktor:
predstavlja Agenciju;

b) izrađuje godišnji plan rada prema smjernicama predsjedavajućeg Vijeća ministara, te
godišnji budžet Agencije i predlaže ih na usvajanje Vijeću ministara;
c)

rukovodi i usmjerava poslove iz nadležnosti Agencije;

d) predlaže nadležnom organu pokretanje pregovora vezanih za zaključivanje
međunarodnih sporazuma o saradnji u vezi s pitanjima zaštite ličnih podataka;
e)

pravi stalne analize radi racionalnog rasporeda zaposlenih i tehničkih sredstava.

(2) Osim dužnosti i odgovornosti iz stava (1) ovog člana, direktor obavlja i druge poslove,
kao što su:

a) predlaganje Vijeću ministara pravilnika o unutrašnjoj organizaciji, uključujući ukupan broj
zaposlenih i kriterije za popunjavanje, drugih pravilnika i propisa predviđenih zakonom, u
skladu sa Zakonom o ministarstvima i drugim organima uprave Bosne i Hercegovine;
b)

imenovanje rukovodilaca organizacionih jedinica Agencije;

c)

dodjeljivanje zadataka pomoćnicima direktora u skladu sa zakonom;

d) odlučivanje o pravima i dužnostima iz radnog odnosa državnih službenika i ostalih
zaposlenih u skladu s važećim zakonima iz ove oblasti;
e)

nabavljanje opreme i drugih materijalnih sredstava za potrebe Agencije;

f) podnošenje godišnjeg izvještaja o radu Vijeću ministara, a po potrebi ili na zahtjev
ministra, podnošenje i posebnih izvještaja;
g)

dostavljanje izvještaja Parlamentarnoj skupštini Bosne i Hercegovine i Vijeću ministara;

h)

obavljanje i drugih dužnosti propisanih zakonom.

(3) Direktor je odgovoran za zakonit rad Agencije i zakonito trošenje sredstava dodijeljenih
Agenciji iz budžeta institucija Bosne i Hercegovine i međunarodnih obaveza Bosne i
Hercegovine.
Član 47.
(Kontrola aktivnosti Agencije)
Parlamentarna skupština Bosne i Hercegovine može, po potrebi, zatražiti da se izvrši
kontrola rada Agencije.
POGLAVLJE V. KAZNENE ODREDBE
Član 48.
(1) Novčanom kaznom u iznosu od 50.000 KM do 100.000 KM kaznit će se za prekršaj
kontrolor ako:
a)

protivpravno obrađuje posebnu kategoriju ličnih podataka (član 9.);

b) prenosi lične podatke u inostranstvo ako u državi u koju se prenose nisu zadovoljeni
uslovi predviđeni u članu 5. ovog Zakona i pod uslovom da strani kontrolor za sve podatke
ne ispoštuje iste principe zaštite podataka (član 18.);
(2) Za prekršaj iz stava (1) ovog člana kazniće se kontrolor kao odgovorno lice novčanom
kaznom u iznosu od 1.000 KM do 15.000 KM.
(3) Za prekršaj iz stava (1) ovog člana kazniće se kontrolor kao zaposlenik novčanom
kaznom u iznosu od 500 KM do 10.000 KM.

Član 49.
(1) Novčanom kaznom u iznosu od 10.000 do 100.000 KM kazniće se za prekršaj kontrolor
ako:
a)

obrađuje lične podatke suprotno članu 4. ovog Zakona;

b)

obrađuje lične podatke bez saglasnosti nosioca podataka (član 5. stav (1));

c) obrađuje lične podatke bez saglasnosti nosioca podataka, a nije ispunjen ni jedan od
uslova iz člana 6.;
d)

ne provjeri da li su lični podaci koje obrađuje autentični i tačni (član 7. stav (1));

e)

bez odgađanja ne uništi netačne i nepotpune podatke (član 7. stav (2));

f) obrađuje lične podatke na osnovu posebnog zakona, a ne poštuje pravo na zaštitu
privatnog i ličnog života nosioca podataka (član 8. stav (1));
g) prenosi lične podatke, odnosno objedinjuje dosjee i evidencije, a da nisu zadovoljeni
propisani uslovi (član 8. stav (2));
h) automatski obrađuje posebnu kategoriju ličnih podataka, a da nije osigurao zakonom
predviđenu zaštitu (član 10.);
i) ne preduzme neophodne mjere i postupke protiv neovlaštenog ili slučajnog pristupa,
mijenjanja, uništenja ili gubitka, neovlaštenog prijenosa, drugih oblika nezakonite obrade,
kao i mjere protiv zloupotrebe ličnih podataka (član 11. stav (2));
j)

ne sačini plan sigurnosti podataka (član 11. stav (4));

k) povjeri obradu ličnih podataka obrađivaču, a da s njim ne sačini ugovor o tome (član 12.
stav (1));
l) obrađivač podataka ako prenese svoju odgovornost na drugog obrađivača, a da za to
nije izričito dobio uputstvo kontrolora (član 12. stav (4));
m)

protivpravno dâ lične podatke korisniku (član 17.);

n) podatke prikupljene i pohranjene u statističke, arhivske i naučne svrhe koristi u druge
svrhe (član 20. stav (1));
o) objavi informaciju dobivenu prilikom obrade ličnih podataka u statističke, arhivske i
naučne svrhe bez saglasnosti nosioca podataka (član 21.);
p) ne postupi po zahtjevu Agencije da prekine nezakonitu obradu ličnih podataka i ne
preduzme naložene mjere (član 41. stav (1));
q) kontrolor ili obrađivač koji ne dostavi informaciju po zahtjevu Agencije ili onemogući
Agenciji uvid u bilo koji dokument ili evidenciju u kojima mogu biti lični podaci (član 41. stav
(2));

r) onemogući ulazak službenicima Agencije u bilo koje prostorije u kojima se vrši obrada
ličnih podataka (član 41. stav (3));
(2) Za prekršaj iz stava (1) ovog člana kaznit će se kontrolor kao odgovorno lice novčanom
kaznom u iznosu od 500 KM do 10.000 KM.
(3) Za prekršaj iz stava (1) ovog člana kaznit će se kontrolor kao osoba u radnom odnosu
novčanom kaznom u iznosu od 300 KM do 5.000 KM.
Član 50.
(1) Novčanom kaznom u iznosu od 5.000 KM do 50.000 KM kazniće se za prekršaj
kontrolor ako:
a) obrađuje lične podatke na osnovu saglasnosti nosioca podataka koja nije sačinjena u
skladu s članom 5. stav (2);
b) ne može dokazati da postoji saglasnost i ako ne čuva saglasnost za vrijeme obrade
ličnih podataka za čiju obradu je data saglasnost (član 5. st. (4) i (5));
c) povjeri obradu ličnih podataka obrađivaču, a da ugovor ne sadrži propisane elemente
(član 12. stav (2));
d) obrađivač podataka počne obradu na osnovu ugovora ili pravnog akta koji ne obavezuje
obrađivača prema kontroloru (član 12. stav (3));
e)

ne uspostavi i ne vodi propisanu evidenciju (član 13.);

f)

ne dostavi Agenciji podatke iz evidencije iz člana 13. (član 14. stav (1));

g)

uspostavi zbirku ličnih podataka prije dostavljanja zahtjeva Agenciji (član 14. stav (2));

h) počne uspostavljanje zbirke ličnih podataka, a da nije dobio saglasnost Agencije ili da
nisu istekla dva mjeseca od podnošenja zahtjeva Agenciji (član 14. stav (3));
i) u roku od 14 dana ne dostavi Agenciji podatke o uspostavljanju zbirke ličnih podataka ili
o primjenama u formiranim zbirkama (član 14. stav (5));
j)

ne vodi posebnu evidenciju o ličnim podacima koji su dati korisniku (član 17. stav (5));

k) obrađuje lične podatke u novinarske svrhe, svrhe umjetničkog i literarnog izražavanja
suprotno odredbama o sigurnosti i povjerljivosti podataka (član 19. stav (2));
l) lične podatke ne učini anonimnim nakon obrade za statističke, arhivske i naučne svrhe
(član 20. stav (2));
m) ne osigura, prilikom obrade podataka za statističke, arhivske i naučne svrhe, nivo
zaštite propisan ovim zakonom (član 20. stav (3));
n) prije početka prikupljanja podataka ne obavijesti nosioca podataka, osim ako on nije već
obaviješten o tome (član 22.);

o) ne obavijesti nosioca podataka o trećoj strani koja mu je dostavila lične podatke (član
23.);
p)

ne obavijesti nosioca podataka o obradi njegovih podataka (član 24.);

q) na osnovu pismenog zahtjeva nosioca podataka, ne dostavi jednom godišnje, bez
naknade, informaciju u vezi s obradom njegovih ličnih podataka (član 25. stav (1));
r) ne dostavi informaciju u pisanoj i razumljivoj formi u roku od 30 dana od dana
podnošenja zahtjeva (član 25. stav (3));
s) odbije zahtjev za pružanje informacije, a da to nije zakonom predviđeno (član 26. stav
(1));
t) ne navede razloge zbog kojih je odbijen zahtjev kojim je tražena informacija (član 26.
stav (2));
u)

ne podnese Agenciji godišnji izvještaj o odbijenim zahtjevima (član 26. stav (3));

v)

donese odluku isključivo na osnovu automatske obrade ličnih podataka (član 29.).

(2) Za prekršaj iz stava (1) ovog člana kazniće se kontrolor kao odgovorno lice novčanom
kaznom u iznosu od 200 KM do 5.000 KM.
(3) Za prekršaj iz stava (1) ovog člana kazniće se kontrolor kao osoba u radnom odnosu
novčanom kaznom u iznosu od 100 KM do 1.000 KM.
Član 51.
Novčanom kaznom u iznosu od 500 do 5.000 KM kazniće se za prekršaj lice koje obrađuje
lične podatke protivno uslovima i obimu koje odredi kontrolor ili obrađivač (član 16. stav (1)).
Član 52.
Novčanom kaznom u iznosu od 500 KM do 5.000 KM kazniće se za prekršaj odgovorno lice
u javnom organu koje:
a)

ne donese propis s ciljem provođenja ovog Zakona (član 11. stav (3));

b)

ne pruži podršku Agenciji u provođenju njene dužnosti (član 41. stav (5)).

POGLAVLJE VI. PRIJELAZNE I ZAVRŠNE ODREDBE
Član 53.
(Donošenje podzakonskih propisa)
(1) Vijeće ministara donijeće propise iz čl.11. i 15. ovog Zakona u roku od šest mjeseci od
dana stupanja na snagu ovog Zakona.
(2)

Vijeće ministara može donijeti i druge propise neophodne za provođenje ovog Zakona.

Član 54.
(Postupak pristupa informacijama od javnog interesa)
Odredbe ovog Zakona uzet će se u obzir prilikom primjene Zakona o slobodi pristupa
informacijama.
Član 55.
(Mjere u prijelaznom periodu)
(1) Kontrolor, koji je obrađivao lične podatke do dana stupanja na snagu ovog Zakona i koji
podliježe obavezi iz člana 15., dužan je izvršiti ovu obavezu najkasnije u roku od šest
mjeseci od dana stupanja na snagu ovog Zakona.
(2) Obrada ličnih podataka izvršena prije stupanja na snagu ovog Zakona biće usaglašena
s ovim zakonom do 31. decembra 2006. godine.
Član 56.
(Imenovanja)
(1) Agencija će početi raditi na osnovu posebne odluke Vijeća ministara, ali ne prije 1.
januara 2006. godine.
(2) Do završetka imenovanja direktora, Komisija za zaštitu ličnih podataka, imenovana u
skladu sa Zakonom o zaštiti ličnih podataka ("Službeni glasnik BiH, br.32/01), nastavlja raditi
u skladu s ovim zakonom.
Član 57.
(Prestanak važenja prethodnog zakona)
(1) Danom stupanja na snagu ovog Zakona prestaje važiti Zakon o zaštiti ličnih podataka
("Službeni glasnik BiH", br. 32/01).
(2) Propisi doneseni na osnovu Zakona o zaštiti ličnih podataka ("Službeni glasnik BiH",
br.32/01) primjenjivaće se do donošenja propisa na osnovu ovog Zakona.
Član 58.
(Stupanje na snagu)
Ovaj Zakon stupa na snagu osmog dana od dana objavljivanja u "Službenom glasniku BiH".

PSBiH broj 308/06
23. maja 2006. godine
Sarajevo

Predsjedavajući
Predstavničkog doma
Parlamentarne skupštine BiH
Martin Raguž, s. r.

Predsjedavajući
Doma naroda
Parlamentarne skupštine BiH
Mustafa Pamuk, s. r.

