Fərdi məlumatlar haqqında
Azərbaycan Respublikasının Qanunu
Bu Qanun fərdi məlumatların toplanılması, işlənilməsi və mühafizəsi ilə bağlı
münasibətləri, milli informasiya məkanının fərdi məlumatlar bölümünün
formalaşdırılması, habelə fərdi məlumatların transsərhəd ötürülməsi ilə əlaqədar
məsələləri tənzimləyir, bu sahədə fəaliyyət göstərən dövlət və yerli özünüidarə
orqanlarının, hüquqi və fiziki şəxslərin hüquq və vəzifələrini müəyyən edir.

I fəsil. Ümumi müddəalar
Maddə 1. Qanunun məqsədi
Bu Qanunun əsas məqsədi fərdi məlumatların toplanılmasının, işlənilməsinin və
mühafizəsinin qanunvericilik əsaslarını və ümumi prinsiplərini, həmin sahədə dövlət
tənzimləməsinin qayda və tələblərini, fərdi məlumatların informasiya ehtiyatlarında
formalaşdırılması, informasiya sistemlərinin yaradılması, informasiyanın verilməsi və
ötürülməsi qaydalarını, bu prosesdə iştirak edən şəxslərin hüquqlarını, vəzifələrini və
məsuliyyətinin əsaslarını müəyyən etməkdən, əsas insan və vətəndaş hüquqlarını və
azadlıqlarını, o cümlədən şəxsi və ailə həyatının sirrini saxlamaq hüququnu müdafiə
etməkdən ibarətdir.
Maddə 2. Qanunda istifadə olunan əsas anlayışlar
2.1. Bu Qanunda istifadə olunan əsas anlayışlar aşağıdakı mənaları ifadə edir:
2.1.1. fərdi məlumatlar — şəxsin kimliyini birbaşa və ya dolayısı ilə
müəyyənləşdirməyə imkan verən istənilən məlumat;
2.1.2. fərdi məlumatların subyekti (bundan sonra — subyekt) — barəsində fərdi
məlumatlar toplanılan, işlənilən və mühafizə edilən, kimliyi müəyyənləşdirilmiş
və ya müəyyənləşdirilən fiziki şəxs;
2.1.3. fərdi məlumatların informasiya sistemi — qanunvericiliklə müəyyən
edilmiş qaydada fərdi məlumatların toplanılmasını, işlənilməsini və mühafizəsini
təmin edən informasiya sistemi;
2.1.4. fərdi məlumatların informasiya ehtiyatları — qanunvericiliklə müəyyən
edilmiş qaydada və həcmdə fərdi məlumatların informasiya sistemlərində, habelə
ayrıca toplandığı informasiya ehtiyatları;
2.1.5. fərdi identifikasiya nömrəsi — fərdi məlumatların informasiya sistemlərinə
barəsində fərdi məlumat daxil edilən şəxsə müəyyən edilmiş qaydada verilən və
şəxs barəsində müvafiq məlumatları birmənalı müəyyən etməyə imkan verən
vahid təkrarolunmaz kod;

2.1.6. xüsusi kateqoriyalı fərdi məlumatlar — fiziki şəxsin irqi və ya milli
mənsubiyyətinə, ailə həyatına, dini etiqadına və əqidəsinə, səhhətinə və ya
məhkumluğuna aid olan məlumatlar;
2.1.7. fərdi məlumatların toplanılması — subyekt barəsində fərdi məlumatların
sənədləşdirilmiş qaydada qanuna uyğun olaraq əldə edilməsi;
2.1.8. fərdi məlumatların işlənilməsi — fərdi məlumatlar üzərində aparılan
əməliyyatlar (fərdi məlumatların yazılması, sistemləşdirilməsi, təzələnməsi,
dəyişdirilməsi, çıxarılması, adsızlaşdırılması, saxlanması, ötürülməsi, məhv
edilməsi);
2.1.9. fərdi məlumatların mülkiyyətçisi (bundan sonra — mülkiyyətçi) —
qanunvericiliklə müəyyən edilmiş qaydada fərdi məlumatların informasiya
sistemi və ya ehtiyatı üzərində tam sahiblik, istifadə, sərəncamvermə hüququnu
həyata keçirən, fərdi məlumatların işlənilməsi məqsədini müəyyən edən dövlət və
ya yerli özünüidarə orqanı, hüquqi və ya fiziki şəxs;
2.1.10. fərdi məlumatların operatoru (bundan sonra — operator) — fərdi
məlumatların toplanılmasını, işlənilməsini və mühafizəsini həyata keçirən fərdi
məlumatların mülkiyyətçisi və ya onun bu funksiyaları müəyyən həcmdə və
şərtlərlə həvalə etdiyi dövlət və ya yerli özünüidarə orqanı, hüquqi və ya fiziki
şəxs;
2.1.11. fərdi məlumatların istifadəçisi (bundan sonra — istifadəçi) — yalnız özü
üçün zəruri informasiyanın əldə olunması məqsədi ilə səlahiyyətləri daxilində
mülkiyyətçi tərəfindən müəyyən edilmiş qaydada və həcmdə fərdi məlumatlardan
istifadə hüququ verilmiş dövlət və ya yerli özünüidarə orqanı, hüquqi və ya fiziki
şəxs;
2.1.12. fərdi məlumatların yayılması — fərdi məlumatların kütləvi informasiya
vasitələri, habelə informasiya sistemləri ilə açıqlanması və ya fərdi məlumatlarla
şəxslərin hər hansı digər üsulla tanış olmasına imkan yaradılması;
2.1.13. fərdi məlumatların verilməsi — fərdi məlumatların qanunvericiliklə
müəyyən edilmiş qaydada sorğu əsasında maddi daşıyıcılarla və ya informasiya
texnologiyaları vasitəsilə istifadəçilərə təqdim edilməsi;
2.1.14. fərdi məlumatların toplanılmasına və işlənilməsinə qadağan qoyulması —
fərdi məlumatlarla əlaqədar istənilən əməliyyatın dayandırılması;
2.1.15. fərdi məlumatların adsızlaşdırılması — fərdi məlumatların, onun
subyektinin kimliyini müəyyənləşdirməyə imkan verməyən vəziyyətə salınması;
2.1.16. fərdi məlumatların transsərhəd ötürülməsi — fərdi məlumatların
qanunvericiliklə müəyyən edilmiş qaydada Azərbaycan Respublikasının dövlət
sərhədindən əlaqədar beynəlxalq təşkilatlara, başqa ölkələrin dövlət və ya yerli
özünüidarə orqanlarına, hüquqi və ya fiziki şəxslərinə verilməsi;
2.1.17. fərdi məlumatların məhv edilməsi — informasiya sistemində fərdi
məlumatların silinməsi, məzmununun sonradan bərpa edilməsi mümkün olmayan

vəziyyətə salınması və ya fərdi məlumatlar olan maddi daşıyıcıların məhv
edilməsi.
2.2. Bu Qanunda istifadə olunan informasiya, informasiya texnologiyaları, informasiya
sistemləri və ehtiyatı, korporativ informasiya sistemi və digər anlayışlardan
informasiyanın toplanılması, işlənilməsi və mühafizəsi sahəsində münasibətləri
tənzimləyən Azərbaycan Respublikasının qanunlarında müəyyən olunmuş mənalarda
istifadə olunur.
Maddə 3. Fərdi məlumatlar sahəsində Azərbaycan Respublikasının qanunvericiliyi
3.1. Fərdi məlumatlar sahəsində qanunvericilik Azərbaycan Respublikasının
Konstitusiyasından, Azərbaycan Respublikasının tərəfdar çıxdığı beynəlxalq
müqavilələrdən, bu Qanundan, habelə digər normativ hüquqi aktlardan ibarətdir.
3.2. Azərbaycan Respublikasının milli təhlükəsizliyinin, habelə qanunçuluğun təmin
edilməsi məqsədi ilə, kəşfiyyat və əks-kəşfiyyat, əməliyyat-axtarış fəaliyyətinin həyata
keçirilməsi ilə əlaqədar fərdi məlumatların toplanılması və işlənilməsi, dövlət sirrinə aid
edilən və milli arxiv fondunda toplanılan fərdi məlumatların mühafizəsi qaydaları
Azərbaycan Respublikasının müvafiq qanunvericiliyi ilə müəyyən edilir.
3.3. Bu Qanunun müddəaları fiziki şəxslər tərəfindən fərdi məlumatların müstəsna olaraq
şəxsi və ailə ehtiyacları üçün toplanılmasına və işlənilməsinə şamil edilmir.
Maddə 4. Fərdi məlumatların toplanılmasının, işlənilməsinin və mühafizəsinin əsas
prinsipləri
4.1. Fərdi məlumatların informasiya ehtiyatlarının formalaşdırılması, onların informasiya
sistemlərinin yaradılması Azərbaycan Respublikasının Konstitusiyasında təsbit edilmiş
əsas insan və vətəndaş hüquq və azadlıqlarına riayət edilməklə, qanunçuluq,
konfidensiallıq, könüllülüyün məcburiliklə uzlaşdırılması prinsiplərinə uyğun həyata
keçirilir.
4.2. Fərdi məlumatların toplanılması, işlənilməsi və mühafizəsi prosesində insanın həyat
və sağlamlığı üçün təhlükə yaradılmasına, onun şərəf və ləyaqətinin alçaldılmasına yol
verilmir.

II fəsil. Fərdi məlumatların kateqoriyaları, onların toplanılmasının,
işlənilməsinin və mühafizəsinin tənzimlənməsi
Maddə 5. Fərdi məlumatların hüquqi rejimi və mühafizəsi
5.1. Fərdi məlumatlar toplandığı andan mühafizə olunur və bu məqsədlə daxilolma (əldə
olunma) növünə görə konfidensial və açıq kateqoriyalara bölünür.
5.2. Konfidensial fərdi məlumatlar qanunvericilikdə nəzərdə tutulmuş tələblərə uyğun
səviyyədə mülkiyyətçi, operator və bu məlumatlara giriş hüququ olan istifadəçilər
tərəfindən mühafizə olunmalıdır. Konfidensial fərdi məlumatlar qanunla müəyyən
olunmuş hallar istisna olmaqla, üçüncü şəxslərə yalnız subyektin razılığı əsasında verilə
bilər.

5.3. Açıq fərdi məlumatlar kateqoriyasına müəyyən olunmuş qaydada adsızlaşdırılmış,
subyekt tərəfindən açıq elan olunmuş və ya ümumi istifadə üçün yaradılmış informasiya
sisteminə subyektin razılığı ilə onun barəsində daxil edilmiş məlumatlar aiddir. Şəxsin
adı, soyadı və atasının adı daimi açıq fərdi məlumatdır. Açıq kateqoriyalı fərdi
məlumatların konfidensiallığının təmin edilməsi tələb olunmur.
5.4. Xüsusi kateqoriyalı məlumatlar, onların xüsusiyyəti və bu Qanunun 11.1-ci
maddəsinin tələbləri nəzərə alınmaqla, konfidensial, həm də açıq fərdi məlumatlar
kateqoriyasına aid edilə bilər.
5.5. Fərdi məlumatların mühafizəsi mülkiyyətçilər və operatorlar tərəfindən təmin
olunmalıdır. Fərdi məlumatların toplanılması, işlənilməsi və mühafizəsi sahəsində
fəaliyyət göstərən fiziki şəxslər fəaliyyət müddətində və işdən çıxdıqdan sonra həmin
məlumatların yayılmaması barədə yazılı iltizam verməlidirlər.
5.6. Telekommunikasiya, poçt rabitəsi, ünvan və digər sahələr üzrə cəmiyyətin
informasiya təminatını ödəmək məqsədi ilə ümumi istifadəli informasiya sistemlərinə
subyektin yazılı razılığı əsasında onun təqdim etdiyi məlumatlar (adı, soyadı, atasının adı,
doğulduğu tarix və yer, cinsi, vətəndaşlığı, telefon nömrəsi və elektron ünvanı, yaşadığı
və olduğu yer, ixtisası və iş yeri, məşğul olduğu fəaliyyət növü, ailə vəziyyəti, şəkli və
digər məlumatlar) daxil edilə bilər.
5.7. Fərdi məlumatlar ümumi istifadəli informasiya sistemlərinə açıq mənbələrdən daxil
edildikdə həmin informasiya sisteminin operatoru daxil edilən məlumatların tərkibini və
əldə edilmə mənbəyini subyektə bildirməlidir. Bu məlumatlar subyektin, məhkəmənin və
ya müvafiq icra hakimiyyəti orqanının yazılı tələbi ilə həmin informasiya sistemindən
təxirə salınmadan çıxarılmalıdır.
5.8. Mülkiyyətçi və ya operator fərdi məlumatların mühafizəsinin (o cümlədən təsadüfi
və icazəsiz məhv edilməsinin, itirilməsinin, qanunsuz müdaxilənin, dəyişdirilməsinin və
digər halların qarşısının alınmasının) təmin edilməsinə zəmanət verən texniki-təşkilati
tədbirlər görməlidir.
5.9. Fərdi məlumatların mühafizəsinə dair tələblər müvafiq icra hakimiyyəti orqanı
tərəfindən müəyyən olunur.
5.10. Fərdi məlumatların arxivləşdirilməsinə aid qaydalar Azərbaycan Respublikasının
müvafiq qanunvericiliyi ilə müəyyən edilir.
Maddə 6. Fərdi məlumatların toplanılması, işlənilməsi və mühafizəsi sahəsində dövlət
tənzimləməsinin əsas formaları
6.0. Fərdi məlumatların toplanılması, işlənilməsi və mühafizəsi sahəsində dövlət
tənzimləməsi tədbirləri aşağıdakılardan ibarətdir:
6.0.1. milli informasiya məkanının fərdi məlumatlar bölümünün formalaşdırılması
və onun təhlükəsizliyinin təmin olunması, bu sahədə təhdidlərin və mühafizə
səviyyəsinin qiymətləndirilməsi;
6.0.2. fərdi məlumatların toplanılmasının və işlənilməsinin hüquqi əsaslarının
müəyyən edilməsi;

6.0.3. fərdi məlumatların toplanılması və işlənilməsi zamanı əsas insan və
vətəndaş hüquqlarının və azadlıqlarının təmin edilməsi;
6.0.4. fərdi məlumatların toplanılması və işlənilməsi üzrə fəaliyyətin
lisenziyalaşdırılması;
6.0.5. fərdi məlumatların informasiya sistemlərinin dövlət qeydiyyatının
aparılması;
6.0.6. fərdi məlumatların informasiya sistemlərinin, habelə müvafiq informasiya
texnologiyaları vasitələrinin sertifikatlaşdırılması;
6.0.7. fərdi məlumatların informasiya sistemlərinin yaradılması və tətbiq edilməsi
sahəsində hüquqi və texniki sənədləşdirmənin standartlaşdırılması;
6.0.8. fərdi məlumatların informasiya ehtiyatlarının və sistemlərinin və onların
layihə sənədlərinin dövlət ekspertizasının həyata keçirilməsi;
6.0.9. dövlət idarələrarası fərdi məlumatların informasiya sistemlərinin
yaradılması və idarə edilməsi sahəsində dövlət tənzimləməsi.

III fəsil. Subyektin hüquqları
Maddə 7. Subyektin hüquqları
7.1. Subyekt aşağıdakı hüquqlara malikdir:
7.1.1. informasiya sistemində özü barəsində fərdi məlumatların mövcudluğu,
onların mülkiyyətçisi və ya operatoru haqqında məlumat almaq;
7.1.2. informasiya sistemində özü barəsində fərdi məlumatların toplanılmasının,
işlənilməsinin və üçüncü şəxslərə verilməsinin hüquqi əsaslandırılmasını tələb
etmək, bu məlumatların toplanılmasının, işlənilməsinin və üçüncü şəxslərə
verilməsinin subyekt üçün hansı hüquqi nəticələrə səbəb olacağı barədə məlumat
almaq;
7.1.3. informasiya sistemində özü barəsində toplanılmış fərdi məlumatların
məzmunu ilə tanış olmaq;
7.1.4. informasiya sistemində özü barəsində fərdi məlumatların toplanılması və
işlənilməsi məqsədini, işlənilmə müddətini, üsullarını, onun fərdi məlumatları ilə
tanış olmaq icazəsi olan şəxslərin, o cümlədən məlumat mübadiləsi aparılması
nəzərdə tutulan informasiya sistemlərinin dairəsini bilmək;
7.1.5. informasiya sistemində özü barəsində toplanılmış və işlənilən fərdi
məlumatların dəqiqləşdirilməsini və qanunvericiliklə müəyyən olunmuş hallar
istisna olmaqla, məhv edilməsini tələb etmək, habelə həmin məlumatların
müəyyən olunmuş qaydada arxivə verilməsi barədə müraciət etmək;
7.1.6. özü barəsində fərdi məlumatların toplanılmasına və işlənilməsinə qadağan
qoyulmasını tələb etmək;

7.1.7. informasiya sistemində özü barəsində toplanılmış və işlənilən fərdi
məlumatların əldə edilməsi mənbələri barədə məlumat almaq, həmin
məlumatların qanuniliyinin sübuta yetirilməsini tələb etmək;
7.1.8. informasiya sistemində özü barəsində toplanılmış və işlənilən fərdi
məlumatların mühafizəsini tələb etmək;
7.1.9. özü barəsində toplanılan və işlənilən fərdi məlumatların olduğu informasiya
sistemlərinin uyğunluq sertifikatının mövcudluğu və dövlət ekspertizasından
keçirilməsi haqqında məlumat almaq;
7.1.10. bu Qanunla və Azərbaycan Respublikasının başqa normativ hüquqi aktları
ilə müəyyən edilmiş digər hüquqlardan istifadə etmək.
7.2. Fərdi məlumatların toplanılmasının və işlənilməsinin qanunvericiliklə müəyyən
olunmuş qaydada məcburi xarakter daşıdığı hallar istisna olmaqla, subyekt onun
barəsində olan məlumatların toplanılmasına və işlənilməsinə etiraz etmək hüququna
malikdir. Subyektin etirazı mülkiyyətçiyə və ya operatora yazılı surətdə təqdim
olunmalıdır. Subyektin etirazının əsaslandırılması tələb olunmur. Mülkiyyətçi və ya
operator həmin etirazı aldıqda göstərilən fərdi məlumatların toplanılmasını və
işlənilməsini dərhal dayandırmalıdır.
7.3. İnformasiya texnologiyaları vasitəsilə fərdi məlumatların toplanılması və işlənilməsi
nəticəsində qəbul olunan qərar subyektin mənafeyini pozduğu halda, qanunvericiliklə
müəyyən olunmuş qaydada məcburi xarakter daşıdığı hallar istisna olmaqla, subyektin bu
məlumatların göstərilən üsulla toplanılmasına və işlənilməsinə etiraz etmək hüququ
vardır. Mülkiyyətçi və ya operator fərdi məlumatların informasiya texnologiyaları
vasitəsilə işlənilməsinə qarşı etiraz aldıqda, subyektdən onun barəsində məlumatların
digər üsulla işlənilməsinə razılıq almalı və ya fərdi məlumatların işlənilməsini təxirə
salmadan dayandırmalıdır.
7.4. Subyekt onun barəsində fərdi məlumatların qanunsuz toplanılması və işlənilməsi,
mühafizəsinin təmin edilməməsi, habelə bu Qanunun tələblərinə əməl olunmaması
nəticəsində onun hüquqlarının pozulduğu hallarda müvafiq icra hakimiyyəti orqanına və
ya məhkəməyə şikayət etmək, habelə ona vurulmuş mənəvi və maddi ziyanın
ödənilməsini məhkəmə qaydasında tələb etmək hüququna malikdir.
7.5. Subyekt bu Qanunun 7.1-7.3-cü maddələrində göstərilən hüquqlarını mülkiyyətçiyə
və ya operatora kağız formatında yazılı ərizə və şəxsiyyətini təsdiq edən sənədi təqdim
etməklə və ya gücləndirilmiş elektron imzalı elektron sorğu verməklə həyata keçirir.

IV fəsil. Fərdi məlumatların toplanılması və işlənilməsi
Maddə 8. Subyektin özü barəsində fərdi məlumatların toplanılmasına və işlənilməsinə
razılığı
8.1. Azərbaycan Respublikasının qanunvericiliyi ilə müəyyən olunmuş qaydada fərdi
məlumatların məcburi şəkildə toplanılması və işlənilməsi halları istisna olmaqla, hər
hansı şəxs barəsində fərdi məlumatların toplanılmasına və işlənilməsinə yalnız subyekt
tərəfindən verilmiş yazılı, o cümlədən gücləndirilmiş elektron imzalı elektron sənəd
formasında razılıq və ya özünün yazılı təqdim etdiyi məlumatlar əsasında yol verilir.

8.2. Subyektin fərdi məlumatların işlənilməsi üçün yazılı razılığa aşağıdakılar daxil
edilməlidir:
8.2.1. subyektin kimliyini müəyyənləşdirməyə imkan verən məlumatlar;
8.2.2. subyektdən razılıq alan mülkiyyətçinin və ya operatorun kimliyini
müəyyənləşdirməyə imkan verən məlumatlar;
8.2.3. fərdi məlumatların toplanılması və işlənilməsi məqsədi;
8.2.4. subyekt tərəfindən işlənilməsinə razılıq verilmiş fərdi məlumatların və
onların işlənilmə əməliyyatlarının siyahıları;
8.2.5. subyektin razılığının qüvvədə olma dövrü və onun geri götürülməsi şərtləri;
8.2.6. fərdi məlumatların müvafiq informasiya sistemində müəyyən olunmuş
saxlanma müddəti başa çatdıqdan və ya subyektin ölümündən sonra onun
barəsində toplanılmış fərdi məlumatların qanunvericiliklə müəyyən olunmuş
qaydada məhv edilməsi və ya arxivləşdirilməsi şərtləri.
8.3. Subyekt vəfat etdikdə, Azərbaycan Respublikasının qanunvericiliyi ilə müəyyən
edilmiş qaydada ölmüş elan edildikdə, xəbərsiz itkin düşmüş, fəaliyyət qabiliyyəti
olmayan hesab edildikdə, habelə yetkinlik yaşına çatmadığı, özü razılıq vermək
iqtidarında olmadığı hallarda bu Qanunla tələb olunan razılıq müvafiq olaraq onun
vərəsələri, qanuni nümayəndələri, valideynləri və ya himayəçilərindən biri tərəfindən
verilir.
8.4. Subyektdən onun fərdi məlumatlarının toplanılması və işlənilməsi üçün razılığın
alınması haqqında sübutun təqdim olunması vəzifəsi mülkiyyətçinin və ya operatorun
üzərinə düşür. Vəfat etmiş şəxslər barəsində fərdi məlumatların işlənilməsinə subyektin
sağlığında qadağan qoyulmamışdırsa, həmin məlumatlar qanunvericiliklə müəyyən
olunmuş hallarda işlənilə bilər.
8.5. Açıq fərdi məlumatların toplanılmasını və işlənilməsini həyata keçirən mülkiyyətçi
və ya operator subyektin tələbi ilə həmin məlumatların açıq fərdi məlumatlar
kateqoriyasına aid olduğunu sübut etməlidir.
Maddə 9. Fərdi məlumatların toplanılmasının və işlənilməsinin əsas şərtləri
9.1. Fərdi məlumatların toplanılmasının və işlənilməsinin məqsədi mülkiyyətçi və ya
operator tərəfindən dəqiq bəyan edilməli, həmin məlumatların toplanılması və işlənilməsi
bu məqsədlərə, habelə mülkiyyətçinin və ya operatorun maddi-texniki və təşkilati
imkanlarına uyğun olmalıdır. Fərdi məlumatlar yalnız qanuni, əvvəlcədən müəyyən
olunmuş və bəyan edilmiş məqsədlər üçün toplanılmalı və göstərilmiş məqsədlərə uyğun
üsullarla işlənilməlidir.
9.2. Toplanılan və işlənilən fərdi məlumatların həcmi və xarakteri bəyan edilmiş
məqsədlərə və mülkiyyətçilərin səlahiyyətlərinə uyğun olmalıdır.
9.3. Fərdi məlumatlar dəqiq, tam olmalı və zərurət yarandıqda təzələnməlidir.

9.4. Fərdi məlumatların toplanılması və işlənilməsi məqsədlərinə nail olunduqda və
onların saxlanılması zərurəti aradan qalxdıqda həmin məlumatlar təxirə salınmadan məhv
edilməlidir.
9.5. Fərdi məlumatların bu Qanunla müəyyən olunmuş toplanılması və işlənilməsi şərtləri
insan orqanizminin bioloji xüsusiyyətlərini səciyyələndirən və onun kimliyini birmənalı
olaraq müəyyənləşdirməyə imkan verən məlumatların — əl-barmaq və ovuc izləri, üz
təsviri, gözün qüzehli və tor qişası, səs fraqmenti və onun akustik parametrləri,
dezoksiribonuklein turşusu (DNT) analizinin nəticələri, bədən ölçüləri, bədənin xüsusi
əlamətlərinin və qüsurlarının təsviri, yazı xətti və imzası, habelə digər biometrik
məlumatların toplanılmasına və işlənilməsinə tam həcmdə şamil edilir.
9.6. Fərdi məlumatların toplanılması və işlənilməsi yalnız aşağıdakı şərtlərdən biri
olduqda həyata keçirilə bilər:
9.6.1. subyekt fərdi məlumatların toplanılmasına və işlənilməsinə öz razılığını
verdikdə və ya bu məlumatlar açıq kateqoriyalı olduqda;
9.6.2. fərdi məlumatlar onların toplanılması və işlənilməsi məqsədlərini və
üsullarını müəyyən edən qanunvericilik əsasında işlənildikdə;
9.6.3. elmi və statistik tədqiqat məqsədləri üçün fərdi məlumatlar onların mütləq
qaydada adsızlaşdırılması aparılmaqla işlənildikdə;
9.6.4. fərdi məlumatların toplanılması və işlənilməsi subyektin həyat və
sağlamlığını qorumaq üçün lazım olduqda.
9.7. Xüsusi kateqoriyalı məlumatların toplanılmasına və işlənilməsinə, aşağıdakı hallar
istisna olmaqla, yol verilmir:
9.7.1. xüsusi kateqoriyalı məlumatların toplanılması və işlənilməsi qanunla
müəyyən olunmuş hallarda məcburi xarakter daşıdıqda;
9.7.2. xüsusi kateqoriyalı məlumatlar bu Qanunun 5.3-cü maddəsində nəzərdə
tutulmuş qaydada açıq məlumatlar kateqoriyasına aid olduqda;
9.7.3. xüsusi kateqoriyalı məlumatların toplanılması və işlənilməsi subyektin,
digər şəxsin və ya müvafiq şəxslər qrupunun həyat və sağlamlığının qorunması
üçün zəruri olduqda və belə məlumatların əldə olunması üçün subyektin
razılığının alınması mümkün olmadıqda;
9.7.4. ictimai birliklərin və digər qeyri-kommersiya təşkilatlarının üzvlərinə aid
olan xüsusi kateqoriyalı məlumatların toplanılması və işlənilməsi həmin
təşkilatlar tərəfindən öz qanuni məqsədlərinə nail olmaq məqsədi ilə və üçüncü
şəxsə subyektin razılığı olmadan verilməmək şərti ilə aparıldıqda.
9.8. Bu Qanunun 9.7-ci maddəsində nəzərdə tutulmuş hallarda xüsusi kateqoriyalı
məlumatların toplanılması və işlənilməsi səbəbləri aradan qaldırıldıqda həmin
məlumatlara dərhal qadağan qoyulmalı, xüsusi kateqoriyalı məlumatların subyekti həmin
məlumatların informasiya sistemində saxlanmasına və ya arxivə verilməsinə razılıq
vermədikdə bu məlumatlar təxirə salınmadan məhv edilməlidir.

9.9. Mülkiyyətçi fərdi məlumatların toplanılmasını və işlənilməsini müqavilə əsasında,
fərdi məlumatların mühafizəsinin təmin olunması şərti ilə operatora həvalə etmək və ya
özü operator kimi fəaliyyət göstərmək hüququna malikdir.
9.10. Fərdi məlumatlara dair ümumi istifadəli və korporativ informasiya sistemlərində
toplanılmış və işlənilən fərdi məlumatlar ödənişli əsaslarla üçüncü şəxslərə təqdim oluna
bilər. Korporativ informasiya sistemlərində toplanılmış və işlənilən fərdi məlumatların
ödənişli əsaslarla üçüncü şəxslərə verilməsi qaydası müvafiq icra hakimiyyəti orqanı
tərəfindən müəyyən edilir.
9.11. Fərdi məlumatların korporativ informasiya sistemlərində bu sistemlərdən istifadə
etmək hüququ olan istifadəçilərə xidmət göstərilir.
9.12. İnformasiya sistemlərində və ehtiyatlarında fərdi məlumatların toplanılması,
işlənilməsi, sorğuların verilməsi və icrası, ərizələrin qeydiyyatının və baxılmasının
nəticələri, habelə informasiya sistemlərinin idarə olunması və mühafizəsi ilə bağlı
əməliyyatlar barədə qeydlərin müvafiq nəzarət-audit jurnallarında toplanılması
mülkiyyətçi və ya operator tərəfindən təmin olunur.
9.13. Elmi və statistik tədqiqatlar həyata keçirilərkən operator aldığı fərdi məlumatları
adsızlaşdırmalıdır. Adsızlaşdırılmış məlumatların işlənilməsi nəticələrinin dövlət sirri
təşkil edən məlumatlara aid edildiyi halda həmin məlumatların qorunması dövlət sirri
haqqında Azərbaycan Respublikasının qanunvericiliyinə müvafiq olaraq həyata keçirilir.
9.14. Fərdi məlumatların informasiya ehtiyatlarının formalaşdırılması və informasiya
sistemlərinin yaradılması, onlara xidmətlərin göstərilməsi yalnız Azərbaycan
Respublikasının qanunvericiliyinə uyğun olaraq xüsusi razılıq (lisenziya) əsasında həyata
keçirilir.
Maddə 10. Mülkiyyətçinin və operatorun vəzifələri
10.1. Fərdi məlumatların toplanılması və işlənilməsi zamanı mülkiyyətçinin vəzifələri
fərdi məlumatların toplanılmasının və işlənilməsinin qanuniliyini və təhlükəsizliyini
təmin etməkdən ibarətdir. Fərdi məlumatların toplanılması və işlənilməsi, həmin
məlumatların mühafizəsinin tam təmin olunmaması nəticəsində subyektə dəyən maddi və
mənəvi ziyan və onun həcmi məhkəmə tərəfindən müəyyən edilir, qanunvericilikdə
nəzərdə tutulmuş qaydada mülkiyyətçi tərəfindən ödənilir.
10.2. Mülkiyyətçi fərdi məlumatların toplanılması və işlənilməsi zamanı operatorun
vəzifələrini yerinə yetirdikdə, bu Qanunla operator üçün müəyyən olunmuş vəzifələr
mülkiyyətçiyə şamil edilir.
10.3. Operatorun vəzifələri bu Qanunla və Azərbaycan Respublikası qanunvericiliyinin
tələblərinə uyğun olaraq operatorla mülkiyyətçi arasında bağlanmış müqavilənin şərtləri
ilə müəyyən olunur.
10.4. Fərdi məlumatların toplanılması və işlənilməsi zamanı operatorun vəzifələri fərdi
məlumatların toplanılmasının və işlənilməsinin qanuniliyini, onların təhlükəsizliyini
təmin etməkdən, habelə mülkiyyətçi ilə bağlanmış müqavilədən irəli gələn şərtləri yerinə
yetirməkdən ibarətdir.

10.5. Operator Azərbaycan Respublikasının qanunvericiliyi ilə müəyyən edilmiş qaydada
kəşfiyyat və əks-kəşfiyyat, əməliyyat-axtarış tədbirlərinin keçirilməsinə şərait yaratmalı,
müvafiq təşkilati və texniki məsələləri həll etməli və bu tədbirlərin keçirilməsində
istifadə olunan üsulların konfidensiallığına əməl etməlidir.
10.6. Mülkiyyətçi müvafiq icra hakimiyyəti orqanının bu Qanunla ona həvalə edilmiş
vəzifələrinin yerinə yetirilməsinə dair tələblərini icra etməli və bu barədə 7 iş günü
müddətində ona məlumat verməlidir.
Maddə 11. Fərdi məlumatların toplanılmasının xüsusiyyətləri
11.1. Mülkiyyətçi və ya operator subyektdən yalnız işlənilmə məqsədlərinə nail olmaq
üçün zəruri olan fərdi məlumatları almaq hüququna malikdir.
11.2. Mülkiyyətçi və ya operator fərdi məlumatları toplayarkən subyektə aşağıdakıları
mütləq bildirməlidir:
11.2.1. mülkiyyətçinin və ya operatorun kimliyini müəyyənləşdirən məlumatlar;
11.2.2. fərdi məlumatların işlənilmə məqsədi və bu məqsədin hüquqi cəhətdən
əsaslandırılması;
11.2.3. toplanılan və işlənilən fərdi məlumatların informasiya sistemində
mühafizə səviyyəsi;
11.2.4. informasiya sistemlərinin uyğunluq sertifikatının mövcudluğu və dövlət
ekspertizasından keçirilməsi haqqında məlumat;
11.2.5. fərdi məlumatların nəzərdə tutulan istifadəçilərinin, o cümlədən məlumat
mübadiləsi aparılması nəzərdə tutulan informasiya sisteminin dairəsi;
11.2.6. subyektin bu Qanunla müəyyən olunmuş hüquqları barədə məlumatlar.
11.3. Fərdi məlumatların təqdim olunması qanunla müəyyən olunmuşdursa, mülkiyyətçi
və ya operator subyektə fərdi məlumatların məcburi şəkildə təqdim edilməsindən
imtinanın hüquqi nəticələri barədə məlumat verməlidir.
Maddə 12. Subyektin sorğusu
12.1. Mülkiyyətçi və ya operator ödənişsiz olaraq subyektə onun haqqında məlumatları
təqdim etməli, eləcə də bu Qanunun 7.1-ci maddəsində göstərilmiş hüquqlarını təmin
etməlidir.
12.2. Subyekt bu Qanunun 7.1.5-ci və 7.1.6-cı maddələrində göstərilmiş hüquqlarının
təmin edilməsi məqsədi ilə sorğu ilə müraciət edərkən zəruri tədbirlərin görülməsi üçün
müvafiq sənədləri təqdim etməlidir.
12.3. Subyekt onun barəsində toplanılmış və işlənilən məlumatlarla bağlı mülkiyyətçiyə
və ya operatora sorğu ilə müraciət etdikdə, onun sorğusuna mülkiyyətçi və ya operator
tərəfindən baxılmalı, sorğunun predmetinə uyğun olaraq icra edilməli, həmin məlumatda
digər şəxslər barədə fərdi məlumatlar əks etdirilməməlidir.

12.4. Mülkiyyətçi və ya operator subyektin verdiyi sorğuya daxil olduğu gündən ən geci
7 iş günü keçənədək cavab verməlidir, bununla bağlı üçüncü şəxsə müraciət etmək
zərurəti yarandıqda sorğunun icra müddəti daha 7 iş günü uzadıla bilər.
12.5. Mülkiyyətçi və ya operator subyektin sorğusu əsasında fərdi məlumatlarla əlaqədar
zəruri tədbirlər (məlumatın dəqiqləşdirilməsi, məlumatın toplanılmasına və işlənilməsinə
qadağan qoyulması və s.) görməli, həmin tədbirlər barəsində əvvəllər bu subyektə dair
fərdi məlumatların ötürüldüyü üçüncü şəxsə 3 iş günü müddətində məlumat verməlidir.
12.6. Mülkiyyətçi və ya operator subyektin sorğusunun icrasından qanunvericiliklə
müəyyən edilmiş əsaslarla imtina etdikdə subyektə sorğusunun alındığı gündən 5 iş günü
keçənədək əsaslandırılmış cavab verməlidir.
Maddə 13. Fərdi məlumatların verilməsi
13.1. Bu Qanunun 8.3-cü maddəsində nəzərdə tutulmuş hallar istisna olmaqla, fərdi
məlumatların üçüncü şəxslər tərəfindən mülkiyyətçiyə və ya operatora, eləcə də onlar
tərəfindən fərdi məlumatların istənilən üçüncü şəxsə verilməsinə yalnız subyektin yazılı
razılığı ilə yol verilir.
13.2. Subyektin razılığı olmadan fərdi məlumatların verilməsinə yalnız aşağıdakı hallarda
yol verilir:
13.2.1. açıq kateqoriyalı fərdi məlumatlar verildikdə;
13.2.2. konfidensial fərdi məlumatlar dövlət və ya yerli özünüidarə orqanları
tərəfindən onlara həvalə edilmiş vəzifələrin icrası ilə bağlı verildikdə və bu zaman
fərdi məlumatların informasiya sistemləri üçün qanunvericiliklə müəyyən edilmiş
tələblərə əməl edildikdə;
13.2.3. fərdi məlumatların verilməsi subyektin həyat və sağlamlığının qorunması
məqsədləri üçün lazım olduqda və onun razılığını təxirə salınmadan almaq
mümkün olmadıqda.
13.3. Fərdi məlumatların verilməsinə razılıq subyekt tərəfindən geri çağırıla bilər.
Subyekt tərəfindən fərdi məlumatların verilməsinə dair razılığın geri çağırılması
mülkiyyətçiyə, operatora və üçüncü şəxslərə məlum olduğu andan onlar həmin
məlumatların verilməsini dərhal dayandırmalıdırlar.
Maddə 14. Fərdi məlumatların transsərhəd ötürülməsi
14.1. Fərdi məlumatların transsərhəd ötürülməsi bu Qanunla müəyyən olunan tələblərə
riayət edilməklə və bu maddənin müəyyən etdiyi xüsusiyyətlər nəzərə alınmaqla həyata
keçirilir.
14.2. Fərdi məlumatların transsərhəd ötürülməsi aşağıdakı hallarda qadağan edilir:
14.2.1. Azərbaycan Respublikasının milli təhlükəsizliyi üçün təhdid yaratdıqda;
14.2.2. fərdi məlumatların ötürüldüyü ölkənin qanunvericiliyi həmin
məlumatların Azərbaycan Respublikasının qanunvericiliyi ilə müəyyən edilmiş
səviyyədə hüquqi mühafizəsini təmin etmədikdə.

14.3. Subyektin fərdi məlumatların transsərhəd ötürülməsinə razılıq verdiyi, habelə fərdi
məlumatların ötürülməsinin subyektin həyat və sağlamlığının qorunması üçün zəruri
olduğu hallarda fərdi məlumatların transsərhəd ötürülməsi onların hüquqi mühafizəsi
səviyyəsindən asılı olmayaraq həyata keçirilə bilər.
14.4. Fərdi məlumatların transsərhəd ötürülməsi zamanı bu məlumatların təhlükəsizliyi
mülkiyyətçi və ya operator tərəfindən təmin edilir.

V fəsil. Fərdi məlumatların toplanılması, işlənilməsi və mühafizəsi
sahəsində dövlət tənzimləməsi tədbirləri
Maddə 15. Fərdi məlumatların informasiya sistemlərinin qeydiyyatı
15.1. Fərdi məlumatların informasiya sistemləri, o cümlədən bu Qanunun qüvvəyə
minməsinə qədər mövcud olan informasiya sistemləri müvafiq icra hakimiyyəti
orqanında dövlət qeydiyyatından keçməlidir. Fərdi məlumatların informasiya
sistemlərinin dövlət qeydiyyatına alınması və dövlət qeydiyyatının ləğv edilməsi
qaydaları müvafiq icra hakimiyyəti orqanı tərəfindən təsdiq edilir.
15.2. Bu Qanunun 3.2-ci maddəsində nəzərdə tutulmuş hallar istisna olmaqla, fərdi
məlumatların informasiya sistemini dövlət qeydiyyatından keçirmədən fərdi
məlumatların toplanılmasına və işlənilməsinə yol verilmir.
15.3. Aşağıdakı fərdi məlumatların informasiya sisteminin dövlət qeydiyyatından
keçirilməsi tələb olunmur:
15.3.1. dövlət sirri haqqında Azərbaycan Respublikasının qanunvericiliyinə
uyğun olaraq dövlət sirrinə aid olan fərdi məlumatların informasiya sisteminin;
15.3.2. mülkiyyətçi və ya operatorla əmək münasibətlərində olan subyektlərə aid
və ya onların iş ərazisinə buraxılması üçün zəruri olan fərdi məlumatların
informasiya sisteminin;
15.3.3. müvafiq icra hakimiyyəti orqanı tərəfindən müəyyən edilmiş, fərdi
məlumatların işlənilmə məqsədindən və subyektlərin sayına qoyulan maksimal
həddən asılı olaraq, dövlət qeydiyyatından keçirilməsi tələb olunmayan hallarda
yaradılan fərdi məlumatların informasiya sistemlərinin.
15.4. Fərdi məlumatların informasiya sisteminin dövlət qeydiyyatı mülkiyyətçinin yazılı
müraciəti əsasında 1 ay müddətində həyata keçirilir. İnformasiya sistemlərinin dövlət
reyestrinə daxil edilməsi üçün həmin müraciətdə fərdi məlumatların informasiya sistemi
barədə aşağıdakı əsas məlumatlar təqdim edilir:
15.4.1. mülkiyyətçinin kimliyini müəyyənləşdirən məlumatlar;
15.4.2. informasiya sisteminin yaradılmasının hüquqi əsasları;
15.4.3. fərdi məlumatların işlənilmə məqsədi və nəzərdə tutulan üsulları;
15.4.4. informasiya sistemində işlənilən fərdi məlumatların kateqoriyaları;
15.4.5. subyektlərin kateqoriyaları;

15.4.6. informasiya sisteminin istismarı zamanı mülkiyyətçinin fərdi
məlumatların mühafizəsi ilə bağlı öhdəsinə götürdüyü tədbirlərin ümumi təsviri;
15.4.7. fərdi məlumatların toplanılmasına və işlənilməsinə başlanıldığı tarix;
15.4.8. fərdi məlumatların istifadəçilərinin dairəsi;
15.4.9. fərdi məlumatların toplanılmasına və işlənilməsinə nəzarət və audit
mexanizmləri;
15.4.10. digər əlaqəli informasiya sistemləri, həmin sistemlərlə informasiya
mübadiləsi üsulları və mübadilə edilən məlumatların kateqoriyaları;
15.4.11. informasiya sistemlərindən istifadə olunmaqla əhaliyə göstərilə bilən
elektron xidmətlərin əhatə dairəsi;
15.4.12. subyektin bu Qanunun 7.1-ci maddəsində göstərilən hüquqlarının təmin
edilməsi qaydaları;
15.4.13. digər dövlətlərə, habelə beynəlxalq təşkilatlara transsərhəd ötürülən fərdi
məlumatların kateqoriyaları.
15.5. Fərdi məlumatların informasiya sisteminin dövlət qeydiyyatından keçirilməsi
haqqında müraciətdəki məlumatlarda dəyişiklik olduqda bu barədə 3 iş günü müddətində
müvafiq icra hakimiyyəti orqanına yazılı surətdə bildirilməlidir.
15.6. Fərdi məlumatların informasiya sisteminin dövlət qeydiyyatı ləğv edildikdə, həmin
informasiya sistemində olan məlumatlara dərhal qadağan qoyulmalı və təxirə salınmadan
müvafiq icra hakimiyyəti orqanı tərəfindən müəyyən olunmuş qaydada məhv edilməlidir.
Maddə 16. Fərdi məlumatların informasiya sistemlərinin dövlət reyestri
16.1. Bu Qanunun 15.4-cü maddəsinə uyğun təqdim olunmuş məlumatlar, fərdi
məlumatların informasiya sisteminin dövlət qeydiyyatı və ya dövlət qeydiyyatının ləğv
edilməsi ilə bağlı məlumatlar müvafiq icra hakimiyyəti orqanının apardığı informasiya
sistemlərinin dövlət reyestrinə daxil edilməlidir.
16.2. Fərdi məlumatların informasiya sistemlərinin dövlət reyestrinin aparılması
qaydaları müvafiq icra hakimiyyəti orqanı tərəfindən müəyyən olunur.
Maddə 17. Fərdi məlumatların toplanılması, işlənilməsi və mühafizəsi sahəsində müvafiq
icra hakimiyyəti orqanının səlahiyyətləri
17.1. Müvafiq icra hakimiyyəti orqanı dövlət reyestrinə daxil edilmiş informasiya
sistemlərində fərdi məlumatların toplanılmasının, işlənilməsinin və mühafizəsinin bu
Qanunun tələblərinə, habelə məlumatların və onların işlənilmə üsullarının informasiya
sisteminin bəyan olunmuş məqsədlərinə uyğunluğunu yoxlayır.
17.2. Müvafiq icra hakimiyyəti orqanı aşağıdakı hüquqlara malikdir:
17.2.1. bu Qanunla ona həvalə edilmiş vəzifələrin həyata keçirilməsi zamanı
qanunvericiliklə müəyyən olunmuş qaydada mülkiyyətçilərə və ya operatorlara

sorğular vermək, habelə dövlət orqanlarından, mülkiyyətçilərdən və ya
operatorlardan ödənişsiz olaraq zəruri məlumatlar almaq;
17.2.2. fərdi məlumatların informasiya sistemləri dövlət qeydiyyatından
keçirilərkən mülkiyyətçinin verdiyi məlumatları, o cümlədən informasiya
sistemlərinin layihəyə uyğunluğunu yoxlamaq, müəyyən olunmuş qaydada
informasiya sistemlərinin dövlət ekspertizasını təşkil etmək;
17.2.3. fərdi məlumatların toplanılması, işlənilməsi və mühafizəsi ilə məşğul olan
dövlət orqanlarından, hüquqi və fiziki şəxslərdən bu Qanunun tələblərinin
pozulması hallarının aradan qaldırılmasını tələb etmək;
17.2.4. fərdi məlumatların toplanılması, işlənilməsi və mühafizəsi sahəsində
müvafiq qanunvericiliyin tələblərini pozmuş şəxslərin müəyyən olunmuş qaydada
məsuliyyətə cəlb edilməsi üçün tədbirlər görmək;
17.2.5. Azərbaycan Respublikasının qanunvericiliyi ilə müəyyən edilmiş digər
hüquqlardan istifadə etmək.
17.3. Müvafiq icra hakimiyyəti orqanı öz fəaliyyətini həyata keçirərkən əldə olunan fərdi
məlumatların konfidensiallığını təmin etməlidir.
17.4. Müvafiq icra hakimiyyəti orqanının hərəkətləri (hərəkətsizliyi) ilə əlaqədar
Azərbaycan Respublikasının qanunvericiliyi ilə müəyyən olunmuş qaydada şikayət verilə
bilər.
Maddə 18. Milli informasiya məkanının fərdi məlumatlar üzrə bölümü
18.1. Milli informasiya məkanının fərdi məlumatlar üzrə bölümünün formalaşdırılması,
istifadəsi və inkişafı vahid elmi-texniki konsepsiya əsasında həyata keçirilir.
18.2. Fərdi məlumatların informasiya sistemlərinin milli informasiya məkanında
dayanıqlı və mühafizə ilə təmin olunmuş şəkildə qarşılıqlı fəaliyyət göstərməsi və bu
sahədə pərakəndəliyə yol verilməməsi üçün onların təminat vasitələrində informasiya
texnologiyaları və təhlükəsizlik standartları tətbiq edilir.
18.3. Milli informasiya məkanının fərdi məlumatlar üzrə bölümündə paylanmış ayrı-ayrı
informasiya sistemlərində eyni subyekt barədə məlumatların uzlaşdırılmasını, bu sahədə
pərakəndəliyin və təkrarlığın qarşısının alınmasını təmin etmək üçün fərdi identifikasiya
nömrəsi tətbiq olunur. Ayrı-ayrı mülkiyyətçilərin və müxtəlif təyinatlı fərdi məlumatların
informasiya sistemlərinin və ehtiyatlarının birləşdirilməsi, qanunvericiliklə müəyyən
edilmiş hallar istisna olmaqla, yolverilməzdir.
18.4. Fərdi məlumatların informasiya sistemlərinə fərdi identifikasiya nömrəsinin daxil
edilməsi və istifadə olunması qaydaları müvafiq icra hakimiyyəti orqanı tərəfindən
müəyyən edilir.
Maddə 19. Fərdi məlumatlar haqqında qanunvericiliyin pozulmasına görə məsuliyyət
Bu Qanunun pozulmasında təqsirli olan şəxslər Azərbaycan Respublikasının
qanunvericiliyi ilə nəzərdə tutulmuş qaydada məsuliyyət daşıyırlar.

Azərbaycan Respublikasının Prezidenti
İlham ƏLİYEV
Bakı şəhəri, 11 may 2010-cu il
№ 998-IIIQ
«Azərbaycan» qəzetində dərc edilmişdir (6 iyun 2010-cu il, № 121)
(«VneshExpertService» LLC).
«Azərbaycan Respublikasının Qanunvericilik Toplusu»nda dərc edilmişdir (30 iyun
2010-cu il, № 6 (156), maddə 480) («VneshExpertService» LLC).

