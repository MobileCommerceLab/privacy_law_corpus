6698 SAYILI KANUN’DA
YER ALAN TERİMLER

I. KİŞİSEL VERİ
Kimliği belirli veya belirlenebilir gerçek kişiye ilişkin
her türlü bilgiyi ifade eder. Kişilerin adı, soyadı, doğum
tarihi ve doğum yeri, kişinin fiziki, ailevi, ekonomik ve
sair özelliklerine ilişkin bilgiler, isim, telefon numarası,
motorlu taşıt plakası, sosyal güvenlik numarası, pasaport
numarası gibi veriler kişisel veridir. Bu anlamda, kişisel
verinin, kişinin fiziksel, ekonomik, kültürel, sosyal veya
psikolojik kimliğini ifade eden somut bir nitelik taşıması
veya kimlik, vergi, sigorta numarası gibi herhangi bir
kayıtla ilişkilendirilmesi sonucunda kişinin belirlenmesini
sağlayacak nitelikte olması gerekir.

1

II. ÖZEL NİTELİKLİ
KİŞİSEL VERİ
Kişilerin ırkı, etnik kökeni, siyasi düşüncesi, felsefi inancı,
dini, mezhebi veya diğer inançları, kılık ve kıyafeti,
dernek, vakıf ya da sendika üyeliği, sağlığı, cinsel hayatı,
ceza mahkûmiyeti ve güvenlik tedbirleriyle ilgili verileri ile
biyometrik ve genetik verileridir. Kanun’da özel nitelikli
kişisel veriler, sınırlı sayma yoluyla belirlenmiş olup, kıyas
yoluyla genişletilmesi mümkün değildir.

2

III. KİŞİSEL VERİNİN
İŞLENMESİ
Kişisel verilerin tamamen veya kısmen otomatik olan ya da
herhangi bir veri kayıt sisteminin parçası olmak kaydıyla
otomatik olmayan yollarla elde edilmesi, kaydedilmesi,
depolanması, muhafaza edilmesi, değiştirilmesi, yeniden
düzenlenmesi, açıklanması, aktarılması, devralınması,
elde edilebilir hâle getirilmesi, sınırlandırılması ya da
kullanılmasının engellenmesi gibi veriler üzerinde
gerçekleştirilen her türlü işlemdir.

3

IV. VERİ SORUMLUSU
Kişisel verilerin işleme amaçlarını ve yöntemlerini
belirleyen, veri kayıt sisteminin kurulmasından ve
yönetilmesinden sorumlu olan gerçek veya tüzel
kişidir. Tüzel kişiler, kişisel verileri işleme konusunda
gerçekleştirdikleri faaliyetler kapsamında bizatihi
kendileri “veri sorumlusu” olup, ilgili düzenlemelerde
belirtilen hukuki sorumluluk tüzel kişinin şahsında
doğacaktır.

4

V. VERİ İŞLEYEN
Veri sorumlusunun verdiği yetkiye dayanarak onun
adına kişisel verileri işleyen, veri sorumlusunun
organizasyonu dışındaki gerçek veya tüzel kişiler
olarak tanımlanmaktadır. Bu kişiler, kişisel verileri
kendisine verilen talimatlar çerçevesinde işleyen, veri
sorumlusunun kişisel veri işleme sözleşmesi yapmak
suretiyle yetkilendirdiği ayrı bir gerçek veya tüzel kişidir.
Herhangi bir gerçek veya tüzel kişi aynı zamanda hem
veri sorumlusu, hem de veri işleyen olabilir. Örneğin, bir
muhasebe şirketi kendi personeliyle ilgili tuttuğu verilere
ilişkin olarak veri sorumlusu sayılırken, müşterisi olan
şirketlere ilişkin tuttuğu veriler bakımından ise veri işleyen
olarak kabul edilecektir.

5

VI. VERİ KAYIT SİSTEMİ
Veri kayıt sistemi, kişisel verilerin belirli kriterlere göre
yapılandırılarak işlendiği kayıt sistemidir. Bu sistemler
elektronik yahut fiziki ortamda oluşturulabilir. Veri kayıt
sisteminde kişisel veriler; ad-soyad veya kimlik numarası
üzerinden sınıflandırılabileceği gibi, örneğin kredi
borcunu ödemeyenlere ilişkin oluşturulacak sınıflandırma
da bu kapsamda değerlendirilecektir.

6

VII. OTOMATİK
OLARAK VERİ İŞLEME
Bilgisayar, telefon, saat vb. işlemci sahibi cihazlar
tarafından yerine getirilen, yazılım veya donanım özellikleri
aracılığıyla önceden hazırlanan algoritmalar kapsamında
insan müdahalesi olmadan kendiliğinden gerçekleşen
işleme faaliyetidir.

7

VIII. ANONİM
HALE GETİRME
(ANONİMLEŞTİRME)

Kişisel verilerin başka verilerle eşleştirilse dahi hiçbir
surette kimliği belirli veya belirlenebilir bir gerçek kişiyle
ilişkilendirilemeyecek hale getirilmesidir. Kişisel verilerin
anonim hale getirilmiş olması için; kişisel verilerin,
veri sorumlusu, alıcı veya alıcı grupları tarafından geri
döndürme ve verilerin başka verilerle eşleştirilmesi
gibi kayıt ortamı ve ilgili faaliyet alanı açısından uygun
tekniklerin kullanılması yoluyla dahi kimliği belirli veya
belirlenebilir bir gerçek kişiyle ilişkilendirilemez hale
getirilmesi gerekir.
Bununla birlikte anonim hale getirme ile anonim veri
birbiri ile karıştırılmamalıdır. Anonim veri baştan itibaren
belirli bir kişi ile ilişkilendirilmeden elde edilen ve daha
sonra da belirli bir kişiyle ilişkilendirilmesi mümkün
olmayan veridir. Anonim hale getirilmiş verinin anonim
veriden farkı başlangıçta kime ait olduğunun bilinmesi
ve ilgili kişi ile arasındaki bağın daha sonra ortadan
kaldırılmasıdır.

8

IX. ALENİLEŞTİRME
“Herkes tarafından bilinir kılma” anlamında olan
alenileştirme kavramı, 6698 sayılı Kanunun 5.
maddesinde, kişisel verilerin açık rıza aranmaksızın
işlenebileceği hallerden biri olarak sayılmıştır. Buna göre,
ilgili kişinin kendisi tarafından alenileştirilen, bir başka
ifadeyle ilgili kişinin alenileştirme iradesi ile herhangi
bir şekilde kamuoyuna açıklamış olduğu kişisel veriler,
ayrıca ilgili kişinin açık rızası olmaksızın alenileştirme
amacı ve Kanunun 4. maddesinde düzenlenen genel
ilkeler kapsamında işlenebilecektir.

9

X. AYDINLATMA
YÜKÜMLÜLÜĞÜ
Veri sorumlusunun, kişisel verilerini işlediği kişilere, bu
verilerinin kim tarafından, hangi amaçlarla ve hangi
hukuki gerekçelere dayanarak işlenebileceği, kimlere
hangi amaçlarla aktarılabileceği hususunda bilgi vermesi
yükümlülüğüdür. Aydınlatma yükümlülüğü kapsamında
kişisel verilerin elde edilmesi sırasında bizzat veya
yetkilendirdiği kişi aracılığıyla veri sorumlusunun ve
varsa temsilcisinin kimliği, kişisel verilerin hangi amaçla
işleneceği, kişisel verilerin kimlere ve hangi amaçla
aktarılabileceği, kişisel veri toplamanın yöntemi ve hukuki
sebepleri hakkında verisi işlenen kişilere bilgi verilmesi
gerekir.

10

XI. İLGİLİ KİŞİ
Kişisel verisi işlenen gerçek kişidir. Tüzel kişiye ait
bir verinin herhangi bir gerçek kişiyi belirlemesi ya
da belirlenebilir kılması halinde bu veriler Kanun
kapsamında koruma altındadır. Ancak burada korunan
menfaat tüzel kişiye değil, düzenlemenin temellendirdiği
öncelik gereği belirlenen ya da belirlenebilecek gerçek
kişiye ait olacaktır.

XII. VERİ
SORUMLULARI SİCİLİ
6698 sayılı Kanuna göre veri sorumlusu olanların
kaydolmak zorunda oldukları Kişisel Verilerin Korunması
Kurumu Başkanlığı tarafından kamuya açık olarak
tutulması öngörülen bir kayıt sistemidir.

11

XIII. VERİ GÜVENLİĞİ
Kişisel verilerin hukuka aykırı olarak işlenmesini ve bu
verilere hukuka aykırı olarak erişilmesini önlemeye ve
bunların hukuka uygun olarak muhafazasını sağlamaya
yönelik gerekli her türlü teknik ve idari tedbirlerin
alınmasıdır.

XIV. AÇIK RIZA
Açık rıza, belirli bir konuya ilişkin, bilgilendirilmeye
dayanan ve özgür iradeyle açıklanan rızadır.

12

XV. KİŞİSEL VERİLERİN
AKTARILMASI
Veri sorumlularının uhdesinde bulunan kişisel verilerin
aktarılmasıdır. Kural olarak, kişisel veriler ilgili kişinin açık
rızası olmaksızın aktarılamaz.

XVI. SİLME
Silme; kişisel verilerin ilgili kullanıcılar için hiçbir şekilde
erişilemez ve tekrar kullanılamaz hale getirilmesi işlemidir.

13

XVII. YOK ETME
Yok etme; kişisel verilerin hiç kimse tarafından hiçbir
şekilde erişilemez, geri getirilemez ve tekrar kullanılamaz
hale getirilmesi işlemidir.

14

Nasuh Akar Mah. 1407. Sokak No:4 06520
Balgat-Çankaya/Ankara // www.kvkk.gov.tr
Tel: 0 (312) 216 50 50 // Faks: 0(312) 216 50 52

