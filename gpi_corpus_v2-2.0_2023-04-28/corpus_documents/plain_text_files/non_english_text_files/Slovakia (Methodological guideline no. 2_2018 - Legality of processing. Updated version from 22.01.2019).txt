ÚRAD NA OCHRANU OSOBNÝCH ÚDAJOV SLOVENSKEJ REPUBLIKY
Hraničná 12, 820 07 Bratislava 27
___________________________________________________________________________
č. 00204/2018-Op-2
Metodické usmernenie č. 2/2018
Zákonnosť spracúvania
Aktualizovaná verzia zo dňa 22.01.2019
Podľa § 81 ods. 2 písm. d) zákona č. 18/2018 Z. z. Úrad na ochranu osobných údajov
Slovenskej republiky (ďalej len „úrad“) vydáva toto metodické usmernenie.
ÚVOD
Nariadenie Európskeho parlamentu a Rady (EÚ) 2016/679 z 27. apríla 2016 o ochrane
fyzických osôb pri spracúvaní osobných údajov a o voľnom pohybe takýchto údajov, ktorým
sa zrušuje smernica 95/46/ES (všeobecné nariadenie o ochrane údajov) (ďalej len
,,Nariadenie“) upravuje zásady spracúvania osobných údajov v čl. 5 ods. 1. V zákone č.
18/2018 Z. z. o ochrane osobných údajov a o zmene a doplnení niektorých zákonov (ďalej len
,,zákon č. 18/2018 Z. z.“) sú zásady spracúvania premietnuté do ustanovení § 6 až § 12.
Tieto základné princípy v zásade reflektujú doterajšiu právnu úpravu ochrany osobných
údajov, pričom Nariadenie a zákon č. 18/2018 Z. z. jednotlivé zásady precizujú a stanovujú
konkrétnejšie pravidlá pre prevádzkovateľov. Zásady sa prelínajú celým Nariadením a
zákonom č. 18/2018 Z. z. a ovplyvňujú výklad jednotlivých ustanovení, ako aj ich správnu
aplikáciu.
Zákonnosť možno označiť za jeden z najdôležitejších princípov ochrany osobných
údajov. Táto zásada vyjadruje a obsahuje podmienku, že spracúvanie osobných údajov je
zákonné iba vtedy a iba v tom rozsahu, keď je splnená aspoň jedna z podmienok podľa čl. 6
ods. 1 Nariadenia/§ 13 ods. 1 zákona č. 18/2018 Z. z.
Zásada zákonnosti tiež vyjadruje požiadavku na spravodlivé a zákonné spracúvanie, čo
znamená, že spracúvanie nesmie byť v rozpore (musí byť v súlade) nielen so samotným
Nariadením/zákonom č. 18/2018 Z. z., ale musí byť v súlade s právom únie, právom členského
štátu a dobrými mravmi, aby nedošlo k porušeniu základných práv a slobôd dotknutých osôb,
najmä k porušeniu ich práva na zachovanie ľudskej dôstojnosti, alebo k iným neoprávneným
zásahom do jej práva na súkromie. V nadväznosti na uvedené je potrebné právnu úpravu
ochrany osobných údajov vnímať vždy ako všeobecnú právnu úpravu - lex generalis.
Čl. 5 ods. 1 písm. a) Nariadenia
Osobné údaje musia byť spracúvané zákonným spôsobom, spravodlivo a transparentne vo
vzťahu k dotknutej osobe (,,zákonnosť, spravodlivosť a transparentnosť“).

1

§ 6 zákona č. 18/2018 Z. z.
Osobné údaje možno spracúvať len zákonným spôsobom a tak, aby nedošlo k porušeniu
základných práv dotknutej osoby.

1.1 Čo znamená právny základ spracúvania osobných údajov?
Prevádzkovateľ musí pre každý účel spracúvania osobných údajov disponovať
primeraným právnym základom v súlade s čl. 6 ods. 1 Nariadenia/§ 13 ods. 1 zákona č. 18/2018
Z. z., ktorý vymedzuje podmienky, za ktorých je spracúvanie zákonné. Právnym základom
rozumieme z pohľadu ochrany osobných údajov dôvod, ktorý umožňuje prevádzkovateľovi
vykonávať jednotlivé spracovateľské operácie s osobnými údajmi dotknutých osôb (napr.
oprávnený záujem prevádzkovateľa na ochranu svojho majetku, zákon č. 311/2001 Z. z.
Zákonník práce v znení neskorších predpisov). Osobné údaje môže prevádzkovateľ spracúvať
na rôzne účely, pričom pre každý takýto účel musí mať vhodný/adekvátny právny základ.
Na základe čoho spracúvanie vykonávam? Na základe súhlasu, zmluvy, zákona,
oprávneného záujmu...?
Prevádzkovateľ je povinný určiť si právny základ ešte pred začatím spracúvania a môže
si zvoliť ktorýkoľvek z právnych základov, ak spĺňa podmienky preň vymedzené. Musí však
zvážiť právne dôsledky určenia si konkrétneho právneho základu, čo znamená prevádzkovateľ
musí dbať na prispôsobenie jeho použitia na konkrétnu spracovateľskú činnosť a k svojmu
vlastnému prostrediu.
1.2 Zákonnosť spracúvania údajov
Zásada zákonnosti je bližšie precizovaná najmä v čl. 6 Nariadenia/§ 13 zákona
č. 18/2018 Z. z. Toto ustanovenie taxatívne vymenúva podmienky, za ktorých je spracúvanie
zákonné:
a) súhlas dotknutej osoby so spracúvaním osobných údajov,
b) spracúvanie je nevyhnutné na plnenie zmluvy, ktorej zmluvnou stranou je dotknutá
osoba, alebo v rámci predzmluvných vzťahov,
c) spracúvanie je nevyhnutné na splnenie zákonnej povinnosti1 prevádzkovateľa,
d) spracúvanie je nevyhnutné, aby sa ochránili životne dôležité záujmy dotknutej osoby
alebo inej fyzickej osoby,
e) spracúvanie je nevyhnutné na splnenie úlohy realizovanej vo verejnom záujme alebo pri
výkone verenej moci,
f) oprávnený záujem prevádzkovateľa alebo tretej strany.
V kontexte § 13 ods. 1 písm. c) zákona č. 18/2018 Z. z. je spracúvanie zákonné, ak tak ustanovuje osobitný
predpis alebo medzinárodná zmluva, ktorou je Slovenská republika viazaná.
1

2

Prevádzkovatelia, na ktorých činnosť sa vzťahuje právna úprava Nariadenia by nemali
opomínať, že v 4. časti zákona č. 18/2018 Z. z., ktorá je záväzná pre všetky subjekty sú
upravené osobitné situácie zákonného spracúvania, ktoré vychádzajú zo splnomocňujúcich
ustanovení Nariadenia, v rámci ktorých členské štáty mali možnosť ponechať si v platnosti,
alebo naopak zaviesť konkrétnejšie ustanovenia za účelom uvedenia práva na ochranu
osobných údajov do súladu so špecifikáciami, príznačnými, pre ten-ktorý právny poriadok, či
už v oblasti slobody prejavu a práva na informácie, spracúvania osobných údajov zamestnancov
a podobne. Ustanovenia § 78 zákona č. 18/2018 Z. z. nepredstavujú samostatné právne základy
spracúvania, ale upravujú podmienky, resp. predpoklady, za ktorých je spracúvanie zákonné.
1.3 Tri typy osobných údajov
 všeobecné (bežné) osobné údaje (napr. meno, priezvisko, rodné číslo),
 osobitné kategórie osobných údajov, ktoré sú taxatívne vymedzené v čl. 9 ods. 1
Nariadenia/§ 16 ods. 1 zákona č. 18/2018 Z. z. Za osobitnú kategóriu osobných údajov
sa už podľa novej právnej úpravy ochrany osobných údajov nepovažuje rodné číslo, ale
požíva rovnakú zákonnú ochranu vrátane zákazu zverejňovania rodného čísla, s
výnimkou prípadu ak dotknutá osoba sama rodné číslo zverejní a takisto fotografia,
pokiaľ nie je vyhotovená na účely spracúvania osobitnej kategórie osobných údajov, sa
nepovažuje za údaj osobitnej kategórie,
 osobné údaje týkajúce sa uznania viny za trestné činy a priestupky.
V prípade spracúvania osobitnej kategórie osobných údajov je potrebné uviesť, že ich
spracúvanie sa vo všeobecnosti zakazuje, pokiaľ sa neuplatní niektorá z podmienok v zmysle
čl. 9 ods. 2 Nariadenia/§ 16 ods. 2 zákona č. 18/2018 Z. z., za ktorých je spracúvanie osobitnej
kategórie osobných údajov dovolené, pričom prevádzkovateľ nesmie opomenúť, že pre
samotné spracúvanie musí zároveň disponovať primeraným právnym základom v súlade s čl. 6
ods. 1 Nariadenia/13 ods. 1 zákona č. 18/2018 Z. z.
Inak povedané, v zmysle novej právnej úpravy je potrebné splniť najprv podmienku
podľa čl. 9 ods. 2 Nariadenia/§ 16 ods. 2 zákona č. 18/2018 Z. z., ktorá spracúvanie vyníma zo
zákazu uvedeného v čl. 9 ods. 1 Nariadenia/§ 16 ods. 1 zákona č. 18/2018 Z. z. a až nadväzne
splniť podmienku podľa čl. 6 ods. 1 Nariadenia/§ 13 ods. 1 zákona č. 18/2018 Z. z. (zákonnosť
spracúvania v kontexte disponovania vhodným a primeraným právnym základom).
2. Súhlas
Súhlas so spracúvaním osobných údajov musí byť udelený slobodne a musí byť
konkrétny, informovaný, jednoznačný a preukázateľný.2 Podmienky poskytnutia súhlasu sú
bližšie upravené v čl. 7 Nariadenia/§ 14 zákona č. 18/2018 Z. z. Aby súhlas mohol byť
Bližšie k tomuto právnemu základu - Usmernenie pracovnej skupiny WP 29 k súhlasu podľa Nariadenia,
dostupné na: https://dataprotection.gov.sk/uoou/sites/default/files/usmernenia_k_suhlasu.pdf
2

3

považovaný za platný právny základ spracúvania mal by byť konkrétnou a informovanou
indikáciou prianí dotknutej osoby. Ak sa správne používa, súhlas predstavuje nástroj, ktorý
dotknutej osobe poskytuje kontrolu nad spracúvaním jej údajov. Ak sa používa nesprávne,
kontrola je zdanlivá a súhlas predstavuje nevhodný právny základ pre spracúvanie. V zmysle
už vyššie uvádzaných právnych dôsledkov zvolenia si právneho základu je potrebné v tomto
kontexte uviesť, že dotknutá osoba má právo súhlas kedykoľvek odvolať a pred poskytnutím
súhlasu musí byť dotknutá osoba o tomto práve informovaná.
Spôsob získania súhlasu a dôkazu o jeho udelení je na rozhodnutí prevádzkovateľa;
úrad dôsledne sleduje líniu práv dotknutých osôb, teda právo súhlasiť i nesúhlasiť, ako aj právo
nebyť diskriminovaný v súvislosti s neposkytnutím súhlasu.
V tejto súvislosti možno spomenúť aj pojem výslovný súhlas, použitý napríklad pri
spracúvaní osobitnej kategórie osobných údajov, alebo v prípade súhlasu so spracúvaním
rodného čísla (za predpokladu, že súhlas je vhodným právnym základom). Z právneho hľadiska
sa výslovným súhlasom rozumie vyjadrený súhlas. Každý súhlas so spracúvaním musí byť
slobodný, konkrétny, informovaný a jednoznačný prejav vôle dotknutej osoby, ktorým formou
vyhlásenia; alebo jednoznačného potvrdzujúceho úkonu (napr. nahratie fotografie na
webové rozhranie dotknutou osobu), vyjadruje súhlas so spracúvaním osobných údajov, čo už
ale za výslovný súhlas nemožno považovať. Možno teda predpokladať, že kľúčovým
rozdielom medzi bežným a výslovným súhlasom je spôsob vyjadrenia súhlasu.
Za výslovný súhlas sa nepovažuje súhlas, ktorý možno vyvodiť z konania dotknutej
osoby. Výslovný súhlas musí byť poskytnutý vyhlásením dotknutej osoby. Najčastejšie sa
poskytuje jednoznačným písomným prehlásením dotknutej osoby, ktoré táto vlastnoručne
podpíše, a ktorým súhlasí so spracúvaním osobných údajov osobitnej kategórie na konkrétny
účel. Nejde však o jediný spôsob preukázania jeho získania, takýmto spôsobom môže byť tiež
poskytnutie výslovného súhlasu prostredníctvom vyplnenia elektronického formuláru, zaslania
e-mailu s elektronickým podpisom alebo naskenovania prehlásenia spoločne s podpisom.
Takisto sa vhodným javí aj tzv. dvojfázové overovanie.
Príklad: Prevádzkovateľ zašle dotknutej osobe e-mail, že zamýšľa spracúvanie zdravotných
záznamov a ak s tým dotknutá osoba súhlasí, má prevádzkovateľovi zaslať odpoveď
„Súhlasím“, pričom následne si túto skutočnosť prevádzkovateľ overí aj formou sms – zaslaním
verifikačného kódu pre potvrdenie súhlasu.
V aplikačnej praxi sa Úrad často stretáva s nesprávnym používaním súhlasu, najmä
v situáciách kedy osobitný zákon priamo ukladá dotknutej osobe povinnosť poskytnúť osobné
údaje zákonom vymedzenému subjektu. Dotknutá osoba nemá v takomto prípade mať udelené
právo rozhodovať o spracúvaní jej osobných údajov. Obdobne v prípade získavania súhlasu so
spracúvaním osobných údajov za účelom uzatvorenia a plnenia zmluvy. Získavanie súhlasu
dotknutej osoby je v takýchto prípadoch nadbytočné a pre dotknutú osobu zmätočné, nakoľko
prevádzkovateľ pre predmetné spracúvanie disponuje iným relevantným právnym základom,
na ktorého použitie sa po odvolaní súhlasu dotknutej osoby bude pravdepodobne aj odvolávať.
4

Úrad je toho názoru, že uvedený postup prevádzkovateľov má okrem iného za následok
nepravdivé informovanie dotknutých osôb o práve odvolať súhlas v zmysle čl. 7 ods. 3
Nariadenia/§ 14 ods. 3 zákona č. 18/2018 Z. z., ako aj nedostatočné plnenie zákonnej
informačnej povinnosti podľa čl. 13 alebo 14 Nariadenia/§ 19 alebo 20 zákona č. 18/2018 Z. z.
Opätovne zdôrazňujeme, že je povinnosťou prevádzkovateľa založiť si spracúvanie osobných
údajov na vhodnom právnom základe, aby spracúvanie spĺňalo požiadavky zákonnosti.
3. Zmluva
Prevádzkovateľ spracúva osobné údaje bez súhlasu dotknutej osoby, ak spracúvanie
osobných údajov je nevyhnutné na plnenie zmluvy, v ktorej vystupuje dotknutá osoba ako
jedna zo zmluvných strán, alebo na vykonanie opatrenia pred uzatvorením zmluvy na základe
žiadosti dotknutej osoby, teda v rámci predzmluvných vzťahov. Ustanovenie čl. 6 ods. 1 písm.
b) Nariadenia/§ 13 ods. 1 písm. b) zákona č. 18/2018 Z. z. je potrebné vykladať striktne, nemá
sa vzťahovať na situácie, keď spracúvanie nie je skutočne nevyhnutné na výkon zmluvy. To
znamená, napríklad v prípade pracovnej zmluvy sa posudzuje nevyhnutnosť spracúvania
osobných údajov dotknutých osôb, aby zmluvné strany splnili povinnosti uvedené v pracovnej
zmluve.
4. Zákonná povinnosť
Podľa čl. 6 ods. 1 písm. c) Nariadenia je spracúvanie zákonné iba vtedy a iba v tom
rozsahu, ak je nevyhnutné na splnenie zákonnej povinnosti3 prevádzkovateľa. V súčasnosti je
potrebné si vykladať predmetné ustanovenie v zmysle stanoviska Európskej komisie, ktorá
zastáva názor, že tento právny základ spracúvania osobných údajov môže prevádzkovateľ
využiť iba v prípade, ak ide o zákonnú povinnosť, nie oprávnenie, či možnosť zakotvenú v
zákone. V osobitných právnych predpisoch tak spracúvanie je zadefinované príkazovou
formou, ako zákonná povinnosť, vyjadrená napríklad: prevádzkovateľ je povinný spracúvať
meno, priezvisko ..., prevádzkovateľ spracúva meno, priezvisko ..., zdravotná dokumentácia
obsahuje ... .
Príklad zákonnej povinnosti: Podľa § 99 zákona č. 311/2001 Z. z. Zákonník práce,
zamestnávateľ je povinný viesť evidenciu pracovného času, práce nadčas, nočnej práce,
aktívnej časti a neaktívnej časti pracovnej pohotovosti zamestnanca tak, aby bol zaznamenaný
začiatok a koniec časového úseku, v ktorom zamestnanec vykonával prácu alebo mal nariadenú
alebo dohodnutú pracovnú pohotovosť. Počas dočasného pridelenia zamestnávateľ vedie
evidenciu podľa prvej vety v mieste výkonu práce dočasne prideleného zamestnanca.
Príklad zákonnej povinnosti: Podľa § 20 ods. 4 prvá veta zákona č. 245/2008 Z. z. o výchove
a vzdelávaní (školský zákon) a o zmene a doplnení niektorých zákonov, základná škola vyžaduje

V kontexte § 13 ods. 1 písm. c) zákona č. 18/2018 Z. z., teda v prípade spracovateľských činností, ktoré nespadajú
pod právo Európskej únie je spracúvanie zákonné, ak tak ustanovuje osobitný predpis alebo medzinárodná zmluva,
ktorou je Slovenská republika viazaná.
3

5

pri zápise dieťaťa na plnenie povinnej školskej dochádzky osobné údaje podľa § 11 ods. 6 písm.
a) prvého až šiesteho bodu a písm. b).
V podmienkach právneho poriadku Slovenskej republiky je v osobitných právnych
predpisoch často spracúvanie osobných údajov zadefinované ako možnosť, nie ako zákonná
povinnosť. Prevádzkovatelia, ktorých spracúvanie je nevyhnutné na splnenie zákonnej
možnosti či oprávnenia, si budú musieť nájsť iný vhodný právny základ, najmä možno v tomto
kontexte hovoriť o plnení úlohy realizovanej vo verejnom záujme alebo pri výkone verejnej
moci podľa článku 6 ods. 1 písm. e) Nariadenia4, alebo o oprávnenom záujme prevádzkovateľa
v zmysle čl. 6 ods. 1 písm. f) Nariadenia. Nakoľko zákonodarca sám predpokladá, že
spracúvanie je zákonné, testom proporcionality, ktorý je pri využití právneho základu
oprávneného záujmu povinnou náležitosťou, prevádzkovatelia prejdú jednoduchšie.
Príklad zákonnej možnosti: Podľa § 9 ods. 1 prvá veta, zákona NR SR č. 182/1993 Z. z. o
vlastníctve bytov a nebytových priestorov, správca alebo spoločenstvo je oprávnené na účely
správy domu spracúvať osobné údaje vlastníkov bytov a nebytových priestorov v dome v
rozsahu meno, priezvisko, dátum narodenia, rodné číslo, adresa trvalého alebo prechodného
pobytu, číslo bytu, telefónne číslo, elektronická adresa, číslo účtu a kód banky.
Príklad zákonnej možnosti: Podľa § 13 ods. 4 zákona č. 311/2001 Z. z. Zákonník práce,
zamestnávateľ nesmie bez vážnych dôvodov spočívajúcich v osobitnej povahe činností
zamestnávateľa narúšať súkromie zamestnanca na pracovisku a v spoločných priestoroch
zamestnávateľa tým, že ho monitoruje, vykonáva záznam telefonických hovorov
uskutočňovaných technickými pracovnými zariadeniami zamestnávateľa a kontroluje
elektronickú poštu odoslanú z pracovnej elektronickej adresy a doručenú na túto adresu bez
toho, aby ho na to vopred upozornil. V tomto prípade nemožno zavedenie kontrolného
mechanizmu považovať za zákonnú povinnosť prevádzkovateľa, jeho zavedenie je oprávnením
zamestnávateľa.
5. Životne dôležitý záujem
Spracúvanie osobných údajov sa považuje za zákonné, aj ak je potrebné na účely
ochrany záujmu, ktorý je zásadný pre život dotknutej osoby a oproti predchádzajúcej právnej
úprave ochrany osobných údajov aj inej fyzickej osoby. S poukazom na príslušný recitál 46
Nariadenia, spracúvanie osobných údajov na základe životne dôležitého záujmu by sa malo
uskutočniť len vo výnimočných prípadoch, v zásade len vtedy, pokiaľ sa takéto spracúvanie
nemôže zakladať na inom právnom základe. Príkladom možno uviesť použitie tohto právneho
základu v prípade spracúvania osobných údajov obetí alebo účastníkov dopravnej nehody, kedy
súhlas so spracúvaním nie je možné objektívne získať. Povinnosť získať dodatočný súhlas
potom, ako je dotknutá osoba alebo iná fyzická osoba schopná ho poskytnúť, odpadá. Do úvahy
prichádza použitie tohto právneho základu aj v prípade ak je spracúvanie nevyhnutné pre

4

Pozri ďalej v metodickom usmernení – str. 6

6

humanitárne účely, vrátane monitorovania epidémií a ich šírenia, alebo v humanitárnych
núdzových situáciách.
6. Verejný záujem
Spracúvanie je tiež zákonné, pokiaľ je nevyhnutné na splnenie úlohy realizovanej vo
verejnom záujme alebo pri výkone verejnej moci zverenej prevádzkovateľovi. Verejný záujem
je záujem, ktorý je všeobecne prospešný, to znamená má slúžiť v prospech väčšiny občanov.
Rovnako ako v prípade spracúvania osobných údajov, ak je to nevyhnutné na splnenie
zákonnej povinnosť prevádzkovateľa, podľa čl. 6 ods. 3 Nariadenia základ pre spracúvanie
musí byť stanovený:
a) v práve Únie alebo
b) v práve členského štátu vzťahujúcom sa na prevádzkovateľa.
Pojem právo únie alebo právo členského štátu nemáme legálne definovaný, avšak recitál
41 Nariadenia uvádza, že v prípade ak sa v tomto Nariadení odkazuje na právny základ alebo
legislatívne opatrenie, nemusí sa tým nevyhnutne vyžadovať legislatívny akt prijatý
parlamentom, bez toho, aby tým boli dotknuté požiadavky vyplývajúce z ústavného
poriadku členského štátu. Vychádzajúc z ustanovenia čl. 13 ods. 1 Ústavy Slovenskej
republiky, v zmysle ktorého ukladať povinnosti možno zákonom alebo na základe zákona, v
jeho medziach a pri zachovaní základných práv a slobôd, medzinárodnou zmluvou podľa čl.
7 ods. 4, ktorá priamo zakladá práva a povinnosti fyzických osôb alebo právnických osôb, alebo
nariadením vlády podľa čl. 120 ods. 2, základ pre spracúvanie by mal byť ustanovený
v niektorej z uvedených právnych noriem. Predmetné právo určuje aj účel spracúvania, ktorý
musí byť dostatočne jasný a presný, aby pre dotknutú osobu bolo spracúvanie osobných údajov
predvídateľné.
V prípade právneho základu podľa čl. 6 ods. 1 písm. c) Nariadenia je spracúvanie
osobných údajov výslovne zakotvené ako zákonná povinnosť prevádzkovateľa. Pokiaľ ide
o právny základ verejný záujem, prevádzkovateľovi je dané realizovať určitú úlohu vo
verejnom záujme, pričom je zrejmé, že plnenie tejto úlohy sa nezaobíde bez spracúvania
osobných údajov.
Príklad: Monitorovanie priestorov prístupných verejnosti obcou. Obec podľa zákona
č. 369/1990 Zb. o obecnom zriadení v znení neskorších predpisov pri výkone samosprávy
zabezpečuje verejný poriadok v obci. Je pritom zrejmé, že plnenie tejto úlohy sa nezaobíde bez
spracúvania osobných údajov, aj keď priamo ustanovenie zákona formálne neupravuje
spracúvanie osobných údajov. Rozhodujúce je, že účel, na ktorý prevádzkovateľ spracúva
osobné údaje je v súlade s jeho úlohami, ktoré mu ukladá konkrétny všeobecne záväzný právny
predpis. Obec teda môže pri monitorovaní priestorov prístupných verejnosti využiť ako právny
základ pre spracúvanie verejný záujem na zabezpečení verejného poriadku v súlade čl. 6 ods.
1 písm. e) Nariadenia.
7

Pokiaľ si prevádzkovateľ zvolí tento právny základ, nie je povinný vykonávať tesť
proporcionality, ako je tomu v prípade oprávneného záujmu. Dotknutá osoba má však voči
spracúvaniu právo namietať. Pri výbere tohto právneho základu musí prevádzkovateľ vedieť
úradu, v súlade so zásadou zodpovednosti, preukázať dôležitosť ním sledovaného verejného
záujmu resp. aká úloha mu bola pri výkone verejnej moci zverená, ako aj to, že právny základ
pre spracúvanie je stanovený v práve únie alebo práve členského štátu. Nevyhnutnosť
spracúvania osobných údajov vo verejnom záujme alebo pri výkone verejnej moci zverenej
prevádzkovateľovi úrad posudzuje v súlade so základnými zásadami spracúvania.
7. Oprávnený záujem
Spracúvanie osobných údajov je zákonné aj v prípade, ak je nevyhnutné na účel
oprávnených záujmov prevádzkovateľa alebo tretej strany okrem prípadov, keď nad týmito
záujmami prevažujú záujmy alebo práva dotknutej osoby vyžadujúce si ochranu osobných
údajov, najmä ak je dotknutou osobou dieťa. Pri tomto právnom základe sa vyžaduje
vykonanie testu proporcionality, a to ešte pred samotným začatím spracúvania osobných
údajov, a ktorý v rámci svojho trojkrokového testu predpokladá kumulatívne splnenie
podmienok, a to po prvé sledovanie legitímneho záujmu prevádzkovateľa alebo tretej strany,
po druhé nevyhnutnosť spracúvania osobných údajov na realizáciu sledovaného legitímneho
záujmu a po tretie podmienku, že neprevažujú základné práva a slobody osoby, ktorej sa
ochrana údajov týka nad záujmom prevádzkovateľa alebo tretej strany5.
Tri kroky testu proporcionality:
1. Identifikovať oprávnený záujem
2. Vykonať test nevyhnutnosti
3. Vykonať porovnávací test
Z výsledku testu proporcionality vyplynie, či oprávnený záujem prevádzkovateľa
prevyšuje nad právami a slobodami dotknutých osôb, a či je možné z neho vychádzať ako z
právneho základu pre spracúvanie. Oprávneným záujmom prevádzkovateľa môže byť
napríklad priamy marketing a iné formy marketingu alebo reklamy, ochrana majetku
monitorovaním priestorov kamerovým systémom, vedenie evidencie návštev pri vstupe do
budovy a ďalšie.
Právny základ oprávneného záujmu sa nevzťahuje na spracúvanie orgánmi verejnej
moci pri plnení ich úloh stanovených im zákonom, nakoľko jeho využitie by orgánom verejnej
moci rozširovalo im ustanovený právny základ. Pre spracúvanie osobných údajov vykonávané
orgánmi verejnej moci pri výkone ich úloh prichádza do úvahy právny základ podľa článku 6
ods. 1 písm. c) Nariadenia/§ 13 ods. 1 písm. c) zákona č. 18/2018 Z. z. alebo právny základ
podľa článku 6 ods. 1 písm. e) Nariadenia/§ 13 ods. 1 písm. e) zákona č. 18/2018 Z. z. To však
5

Bližšie rozsudok SD EÚ vo veci C-13/16, 4. mája 2017, bod 28

8

nevylučuje možnosť, aby orgán verejnej moci aplikoval právny základ oprávneného záujmu na
spracúvanie, ktoré nevykonáva pri plnení svojich úloh, a to napríklad v prípade obce, ktorá
monitoruje priestorov budovy radnice za účelom ochrany majetku, škola zverejňujúca
fotografie žiakov vo vnútorných priestoroch školy (na nástenke) a podobne.
8. Test kompatibility
V čl. 6 ods. 4 Nariadenia6 je upravené, že ak spracúvanie na iné účely ako na účely, na
ktoré boli osobné údaje získavané, nie je založené na súhlase dotknutej osoby alebo na práve
Únie alebo práve členského štátu, ktoré predstavuje potrebné a primerané opatrenie v
demokratickej spoločnosti na ochranu cieľov uvedených v článku 23 ods. 1, prevádzkovateľ na
zistenie toho, či je spracúvanie na iný účel zlučiteľné s účelom, na ktorý boli osobné údaje
pôvodne získané, okrem iného zohľadní:
a) akúkoľvek súvislosť medzi účelom, na ktorý sa osobné údaje pôvodne získali, a účelom
zamýšľaného ďalšieho spracúvania osobných údajov,
b) okolnosti, za akých sa osobné údaje získali, najmä okolnosti týkajúce sa vzťahu medzi
dotknutou osobou a prevádzkovateľom,
c) povahu osobných údajov, najmä či sa spracúvajú osobitné kategórie osobných údajov
alebo osobné údaje týkajúce sa uznania viny za spáchanie trestného činu alebo
priestupku,
d) možné následky zamýšľaného ďalšieho spracúvania osobných údajov pre dotknutú
osobu,
e) existenciu primeraných záruk, ktoré môžu zahŕňať šifrovanie alebo pseudonymizáciu.
Ustanovenie čl. 6 ods. 4 Nariadenia predstavuje výnimku zo zásady obmedzenia účelu
v rámci spracovateľských operácií toho istého prevádzkovateľa. Predmetné ustanovenie nie je
samostatným právnym základom, to znamená, že prevádzkovateľ musí disponovať/disponuje
primeraným právnym základom v súlade s čl. 6 ods. 1 Nariadenia, napríklad spracúva osobné
údaje na základe zmluvy s dotknutou osobou. Právny základ pri ďalšom spracúvaní, ak
výsledok testu kompatibility je pozitívny, bude naďalej zmluva. Prevádzkovateľ bude
spracúvať osobné údaje na pôvodný ako aj na nový, zlučiteľný účel.
Predmetom testu kompatibility, resp. zlučiteľnosti je zistenie, či prevádzkovateľom
stanovený nový účel spracúvania je zlučiteľný s pôvodným účelom spracúvania, na ktorý boli
osobné údaje získané. Až na základe pozitívneho výsledku testu zlučiteľnosti môže
prevádzkovateľ pristúpiť k spracúvaniu osobných údajov na iný účel, ako bol pôvodný, pre
ktorý osobné údaje získal.
Príklad: V prípade prevádzkovateľa, ktorému vznikol právny nárok voči dlžníkovi, pre
spracúvanie osobných údajov dotknutej osoby na účel uplatnenia právneho nároku zostáva
pôvodný právny základ, na základe ktorého spracúval osobne údaje na pôvodný účel (napríklad
6

V zákone č. 18/2018 Z. z. je test kompatibility premietnutý v ustanovení § 13 ods. 3

9

zmluva) zachovaný, a teda dochádza len k zmene účelu/čiastočnej modifikácii v súlade s čl. 6
ods. 4 Nariadenia/§ 13 ods. 3 zákona č. 18/2018 Z. z., po vykonaní testu kompatibility.

V Bratislave, dňa 02. augusta 2018
V Bratislave dňa 22.januára 2019

Soňa Pőtheová
predsedníčka úradu

10

