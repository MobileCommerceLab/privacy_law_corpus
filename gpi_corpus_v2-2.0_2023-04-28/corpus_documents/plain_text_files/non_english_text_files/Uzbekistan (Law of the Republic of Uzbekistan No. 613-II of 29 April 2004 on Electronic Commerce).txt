!
Izlash

×

×

Ру

Ўз

O‘z|Ру

"

#

%



613-II 29.04.2004

Hujjat yangi tahrirda qabul qilingan

O‘ZBEKISTON RESPUBLIKASINING QONUNI

ELEKTRON TIJORAT TO‘G‘RISIDA
1-modda. Ushbu Qonunning
maqsadi
2-modda. Elektron tijorat
to‘g‘risidagi qonun hujjatlari
3-modda. Elektron tijorat
4-modda. Elektron tijorat
ishtirokchilari
5-modda. Elektron tijorat
ishtirokchilarining huquqiy holati
6-modda. Elektron tijoratni amalga
oshiruvchi yuridik yoki jismoniy
shaxs to‘g‘risidagi axborot
7-modda. Axborot vositachilarining
xizmatlari
8-modda. Elektron tijoratdagi
shartnoma shartlari
9-modda. Elektron tijoratda
shartnoma tuzish
10-modda. Elektron tijoratda
ofertaga taklif etish
11-modda. Elektron tijoratda
ofertaga qo‘yiladigan talablar
12-modda. Elektron hujjatlardan
bitim tuzilganligining dalili sifatida
foydalanish
13-modda. Nizolarni hal etish
14-modda. Elektron tijorat
to‘g‘risidagi qonun hujjatlarini
buzganlik uchun javobgarlik

$

ELEKTRON TIJORAT TO‘G‘RISIDA
LexUZ sharhi
Mazkur Qonun O‘zbekiston Respublikasining “Elektron tijorat to‘g‘risida”gi O‘zbekiston Respublikasi Qonuniga o‘zgartish va
qo‘shimchalar kiritish haqida”gi 2015-yil 22-maydagi O‘RQ-385-sonli Qonuniga muvofiq yangi tahrirda qabul qilingan.

1-modda. Ushbu Qonunning maqsadi
Ushbu Qonunning maqsadi elektron tijorat sohasidagi munosabatlarni tartibga solishdan iborat.
2-modda. Elektron tijorat to‘g‘risidagi qonun hujjatlari
Elektron tijorat to‘g‘risidagi qonun hujjatlari ushbu Qonun va boshqa qonun hujjatlaridan iboratdir.
Agar O‘zbekiston Respublikasining xalqaro shartnomasida O‘zbekiston Respublikasining elektron tijorat to‘g‘risidagi
qonun hujjatlarida nazarda tutilganidan boshqacha qoidalar belgilangan bo‘lsa, xalqaro shartnoma qoidalari qo‘llaniladi.
3-modda. Elektron tijorat
Axborot tizimlaridan foydalangan holda amalga oshiriladigan, tovarlarni sotish, ishlarni bajarish va xizmatlar ko‘rsatishga
doir tadbirkorlik faoliyati elektron tijoratdir.
4-modda. Elektron tijorat ishtirokchilari
Elektron tijoratni amalga oshiruvchi yuridik va jismoniy shaxslar, shuningdek tegishli tovarlarning (ishlarning,
xizmatlarning) xaridorlari bo‘lgan yuridik va jismoniy shaxslar elektron tijorat ishtirokchilaridir.
Elektron tijoratda axborot vositachilari ham ishtirok etishlari mumkin. Elektron hujjat aylanishi bilan bog‘liq xizmatlar
ko‘rsatuvchi yuridik va jismoniy shaxslar axborot vositachilaridir.
5-modda. Elektron tijorat ishtirokchilarining huquqiy holati
Elektron tijorat ishtirokchilari ushbu Qonunda, boshqa qonun hujjatlarida, shuningdek tuzgan shartnomalarida nazarda
tutilgan huquqlardan foydalanadilar va majburiyatlarni bajaradilar.
Elektron tijoratda ishtirok etish, agar qonun hujjatlarida boshqacha qoida belgilanmagan bo‘lsa, uning ishtirokchilariga
nisbatan axborot tizimlaridan foydalanmasdan amalga oshirilayotgan tadbirkorlik faoliyatiga nisbatan qo‘shimcha talablar yoki
cheklashlar belgilanishi uchun asos bo‘la olmaydi.
6-modda. Elektron tijoratni amalga oshiruvchi yuridik yoki jismoniy shaxs to‘g‘risidagi axborot
Elektron tijoratni amalga oshiruvchi yuridik yoki jismoniy shaxs tovarlar (ishlar, xizmatlar) xaridoriga:
yuridik shaxsning tashkiliy-huquqiy shakli ko‘rsatilgan holdagi to‘liq nomini yoki jismoniy shaxsning familiyasi, ismi va
otasining ismini;
pochta va elektron manzilini hamda o‘zining davlat ro‘yxatidan o‘tkazilganligi to‘g‘risida ma’lumotlarni;
qonun hujjatlarida nazarda tutilgan hollarda litsenziyasi borligi to‘g‘risidagi ma’lumotlarni o‘z ichiga olgan axborotni
taqdim etishi yoxud uning bunday axborotdan foydalanish erkinligini ta’minlashi shart.
Qonun hujjatlarida elektron tijoratni amalga oshiruvchi yuridik yoki jismoniy shaxs to‘g‘risidagi axborotga nisbatan
boshqa talablar ham belgilanishi mumkin.
7-modda. Axborot vositachilarining xizmatlari
Axborot vositachilarining xizmatlari shartnoma asosida ko‘rsatiladi.
Axborot vositachilari, agar elektron tijorat ishtirokchilari bilan tuzilgan shartnomalarning shartlarida boshqacha qoida
nazarda tutilmagan bo‘lsa, elektron hujjatlarning mazmunini yoki ulardan foydalanish tartibini o‘zgartirishga haqli emas.
8-modda. Elektron tijoratdagi shartnoma shartlari
Elektron tijoratdagi shartnoma shartlari qonun hujjatlarining talablariga muvofiq bo‘lishi kerak.
Elektron tijoratdagi shartnoma unga hamma erkin foydalanishi mumkin bo‘lgan axborot resursida joylashtirilgan elektron
hujjatga havola qilish yo‘li bilan kiritiladigan alohida shartlarni o‘z ichiga olishi mumkin. Bu holda elektron hujjatni joylashtirgan
elektron tijorat ishtirokchisi qonun hujjatlarida yoki shartnomada belgilangan muddat mobaynida undan erkin foydalanish
imkoniyatini ta’minlashi, bu muddat o‘tgandan keyin esa ushbu elektron hujjatning qonun hujjatlarida nazarda tutilgan tartibda
saqlanishini ta’minlashi shart.
9-modda. Elektron tijoratda shartnoma tuzish
Elektron tijoratda shartnoma quyidagilar vositasida tuzilishi mumkin:
elektron hujjatlarni ayirboshlash;
elektron hujjat ko‘rinishida bo‘lmagan, qabul qilib olingan oferta (shartnoma tuzish taklifi) qabul qilinganligi to‘g‘risidagi
elektron hujjatni jo‘natish;
elektron hujjat ko‘rinishida bo‘lgan, qabul qilib olingan ofertadagi shartnoma shartlarini bajarish bo‘yicha harakatlarni
amalga oshirish.
Elektron tijoratda shartnoma akseptni (taklif qabul qilinishini) o‘z ichiga olgan elektron hujjat elektron tijoratni amalga
oshiruvchi yuridik yoki jismoniy shaxs tomonidan qabul qilib olingan paytda yoxud ofertani o‘z ichiga olgan elektron hujjatda
aksept uchun nazarda tutilgan harakatlar tovarlar (ishlar, xizmatlar) xaridori tomonidan amalga oshirilgan paytda tuzilgan deb
e’tirof etiladi.
Ofertani o‘z ichiga olgan elektron hujjat olinganligini oferta shartlariga rozilikni ko‘rsatmasdan tasdiqlash, xuddi
shuningdek tovarlar (ishlar, xizmatlar) xaridorining harakatsizligi, agar qonun hujjatlarida boshqacha qoida belgilanmagan bo‘lsa,
aksept hisoblanmaydi.
Agar qonun hujjatlarida shartnoma bo‘yicha tarafning boshqa tarafga shartnomani tuzish yoki ijro etish bilan bog‘liq
hujjatni taqdim etish majburiyati nazarda tutilgan bo‘lsa, ko‘rsatilgan majburiyatni bajarish shartnomani tuzish usulidan qat’i nazar
amalga oshiriladi.
Elektron tijoratda shartnoma, agar qonun hujjatlarida boshqacha qoida nazarda tutilmagan bo‘lsa, faqat elektron
hujjatlardan foydalanilgan holda tuzilganligiga asoslanib haqiqiy emas deb topilishi mumkin emas.
10-modda. Elektron tijoratda ofertaga taklif etish
Elektron tijoratda ofertaga taklif etish, shu jumladan taklif qilinayotgan tovarlar (ishlar, xizmatlar) to‘g‘risidagi reklama
yoki boshqa ma’lumotlar maxsus bilimga ega bo‘lmagan qabul qilib oluvchiga qabul qilib olingan axborotning elektron tijoratga
taalluqliligini aniq belgilash va oferta jo‘natuvchining huquqiy holati, uning tovarlari (ishlari, xizmatlari), bu tovarlarning
(ishlarning, xizmatlarning) narxlari va ularni olish shartlari haqida to‘g‘ri tasavvur hosil qilish imkoniyatini beradigan shaklda
taqdim etilishi kerak.
11-modda. Elektron tijoratda ofertaga qo‘yiladigan talablar
Elektron tijoratda shartnoma tuzish maqsadida yo‘llanadigan oferta, shu jumladan nomuayyan shaxslar doirasiga
yo‘llanadigan oferta:
elektron hujjatlardan foydalangan holda shartnoma tuzish tartibini;
shartnoma shartlarini kelishib olish chog‘ida o‘zgartishlar kiritish imkoniyati va tartibini;
akseptni elektron hujjat vositasida yuborish va chaqirib olish tartibini;
hamma erkin foydalanishi mumkin bo‘lgan axborot resursida joylashtirilgan elektron hujjatga havola qilish yo‘li bilan
shartnomaga kiritiladigan shartlarga taalluqli qaydlarni o‘z ichiga olgan bo‘lishi kerak.
12-modda. Elektron hujjatlardan bitim tuzilganligining dalili sifatida foydalanish
Elektron hujjatlardan bitim tuzilganligining dalili sifatida foydalanish mumkin.
13-modda. Nizolarni hal etish
Elektron tijorat sohasidagi nizolar qonun hujjatlarida belgilangan tartibda hal etiladi.
14-modda. Elektron tijorat to‘g‘risidagi qonun hujjatlarini buzganlik uchun javobgarlik
Elektron tijorat to‘g‘risidagi qonun hujjatlarini buzganlikda aybdor shaxslar belgilangan tartibda javobgar bo‘ladilar.
O‘zbekiston Respublikasining Prezidenti I. KARIMOV
Toshkent sh.,
2004-yil 29-aprel,
613-II-son

(O‘zbekiston Respublikasi qonun hujjatlari to‘plami, 2004-y., 20- son, 232-modda)

Hujjatda xato topganingizda, uni belgilab Ctrl+Enter ni bosing.
© O‘zbekiston Respublikasi Adliya vazirligi qoshidagi “Adolat” milliy huquqiy axborot markazi davlat muassasasi

