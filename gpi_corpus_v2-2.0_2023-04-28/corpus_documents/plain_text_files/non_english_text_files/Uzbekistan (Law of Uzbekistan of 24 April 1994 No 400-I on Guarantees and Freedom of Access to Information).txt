!
Izlash

×

×

Ру

Ўз

O‘z|Ру

"

$

%



400-I 24.04.1997

Hozirgi vaqtda mazkur hujjatga o‘zgartirish kiritilmoqda

O‘ZBEKISTON RESPUBLIKASI QONUNI

AXBOROT OLISh KAFOLATLARI VA
ERKINLIGI TO‘G‘RISIDA
1-modda. Qonunning maqsadi
2-modda. Axborot olish kafolatlari
va erkinligi to‘g‘risidagi qonun
hujjatlari
3-modda. Axborot olish kafolatlari
4-modda. Axborot olish
erkinligining asosiy prinsiplari
5-modda. Axborot olishga doir
so‘rov
6-modda. So‘rovning shakllari va
uni qarab chiqish muddatlari
7-modda. Axborot olishni
ta’minlash
8-modda. Axborot berish va unga
haq to‘lash
9-modda. Taqdim etilishi mumkin
bo‘lmagan axborot
10-modda. Axborot manbaini
oshkor etmaslik
11-modda. Axborotning to‘g‘riligi
uchun javobgarlik
12-modda. Shikoyat qilish huquqi
13-modda. Axborot olish huquqini
buzganlik uchun javobgarlik
14-modda. Axborot olish kafolatlari
va erkinligi sohasidagi xalqaro
shartnomalar

#

AXBOROT OLISH KAFOLATLARI VA ERKINLIGI TO‘G‘RISIDA
1-modda. Qonunning maqsadi
Ushbu Qonun har kimning axborotni erkin va moneliksiz izlash, olish, tadqiq etish, uzatish hamda tarqatishga doir
konstitutsiyaviy huquqini amalga oshirish jarayonida yuzaga keladigan munosabatlarni tartibga soladi.
2-modda. Axborot olish kafolatlari va erkinligi to‘g‘risidagi qonun hujjatlari
Axborot olish kafolatlari va erkinligi to‘g‘risidagi qonun hujjatlari O‘zbekiston Respublikasi Konstitutsiyasidan, ushbu
Qonundan va boshqa qonun hujjatlaridan iborat.
Qoraqalpog‘iston Respublikasida axborot olish kafolatlari va erkinligi sohasidagi munosabatlar Qoraqalpog‘iston
Respublikasining qonun hujjatlari bilan ham tartibga solinadi.
3-modda. Axborot olish kafolatlari
Har bir fuqaroning axborot olish huquqi kafolatlanadi.
Har kimning axborotni izlash, olish, tadqiq etish, uzatish va tarqatish huquqi davlat tomonidan himoya qilinadi.
4-modda. Axborot olish erkinligining asosiy prinsiplari
Axborot olish erkinligining asosiy prinsiplari axborotning oshkoraligi, hamma olishi mumkinligi, ochiqligi va
haqqoniyligidan iboratdir.
5-modda. Axborot olishga doir so‘rov
Har kim axborot olishni so‘rab bevosita o‘zi yoxud qonuniy vakillari orqali murojaat etish huquqiga ega.
Oldingi tahrirga qarang.

6-modda. So‘rovning shakllari va uni qarab chiqish muddatlari
Axborot olishga doir so‘rov og‘zaki, yozma shaklda, shu jumladan axborot tizimi orqali elektron shaklda ifodalanishi
mumkin.
Yozma so‘rovda murojaat etuvchining ismi, otasining ismi, familiyasi, manzili, so‘ralayotgan axborotning nomi yoki
xususiyati ko‘rsatiladi.
Yozma so‘rovda murojaat etuvchining elektron manzili ko‘rsatilishi mumkin. Yozma so‘rovda elektron manzilning
ko‘rsatilganligi murojaat etuvchining so‘rovga axborot tizimi orqali elektron shaklda javob olishga bo‘lgan roziligidir.
Yozma so‘rovlar, shu jumladan elektron hujjat tarzida yuboriladigan so‘rovlar ro‘yxatdan o‘tkazilishi shart.
So‘rovga iloji boricha qisqa muddatda, agar qonun hujjatlarida boshqa hol nazarda tutilgan bo‘lmasa, so‘rov olingan
sanadan boshlab o‘n besh kundan kechiktirmay javob qaytarilishi kerak.
Og‘zaki so‘rovga, imkoniyatga qarab, darhol javob berilishi shart.
Agar so‘rov tushgan organ yoki mansabdor shaxs so‘ralayotgan axborotga ega bo‘lmasa, murojaat etuvchiga bu haqda
so‘rov olingan sanadan boshlab yetti kundan kechiktirmay ma’lum qilishi, shuningdek, imkoniyatga qarab, unga bunday axborotga
ega bo‘lgan organning yoki mansabdor shaxsning nomini ma’lum qilishi shart.
(6-modda O‘zbekiston Respublikasining 2015 yil 29 dekabrdagi O‘RQ-396-sonli Qonuni tahririda — O‘R QHT, 2015 y., 52-son,
645-modda)
Oldingi tahrirga qarang.

7-modda. Axborot olishni ta’minlash
Davlat organlari, fuqarolarning o‘zini o‘zi boshqarish organlari, jamoat birlashmalari, korxonalar, muassasalar, tashkilotlar
va mansabdor shaxslar har kimga o‘zining huquqlari va qonuniy manfaatlariga daxldor bo‘lgan qonun hujjatlari bilan, shuningdek
hujjatlar, qarorlar va boshqa materiallar bilan tanishib chiqish imkoniyatini yaratib berishga majburdir. Axborot olish imkoniyati
qonun hujjatlarini va tegishli materiallarni e’lon qilish va tarqatish yo‘li bilan ta’minlanadi.
(7-modda O‘zbekiston Respublikasining 2000 yil 15 dekabrdagi Qonuni tahririda — Oliy Majlis Axborotnomasi, 2001 y., 1-2-son,
23-modda)

8-modda. Axborot berish va unga haq to‘lash
Murojaat etuvchining huquqlari va qonuniy manfaatlariga daxldor axborot uning so‘roviga binoan tekinga beriladi.
Boshqa axborotni berganlik uchun tomonlarning kelishuviga muvofiq haq olinishi mumkin.
9-modda. Taqdim etilishi mumkin bo‘lmagan axborot
Davlat organlari, fuqarolarning o‘zini o‘zi boshqarish organlari, jamoat birlashmalari, korxonalar, muassasalar, tashkilotlar
va mansabdor shaxslar davlat siri yoki qonun bilan qo‘riqlanadigan boshqa sirdan iborat axborotni berishlari mumkin emas.
10-modda. Axborot manbaini oshkor etmaslik
Ommaviy axborot vositalari axborot manbaini va taxallusini qo‘ygan muallifning kimligini uning roziligisiz oshkor
etishga haqli emas. Axborot manbai yoki muallifning kimligi faqat sud qarori bilan oshkor etiladi.
11-modda. Axborotning to‘g‘riligi uchun javobgarlik
Ommaviy axborot vositalari e’lon qilinayotgan axborotning to‘g‘riligini tekshirib ko‘rishlari shart va ular axborot
beruvchi bilan birgalikda uning to‘g‘riligi uchun qonun hujjatlarida belgilangan tartibda javobgar bo‘ladilar.
12-modda. Shikoyat qilish huquqi
Davlat organlarining, fuqarolar o‘zini o‘zi boshqarish organlarining, jamoat birlashmalarining, korxonalar, muassasalar,
tashkilotlar va mansabdor shaxslarning fuqarolarning axborot olishga doir huquqlarini kamsituvchi xatti-harakatlari yoki
harakatsizligi ustidan sudga shikoyat qilinishi mumkin.
13-modda. Axborot olish huquqini buzganlik uchun javobgarlik
Axborot olish huquqining buzilishida aybdor bo‘lgan shaxslar qonun hujjatlariga muvofiq javobgarlikka tortiladilar.
14-modda. Axborot olish kafolatlari va erkinligi sohasidagi xalqaro shartnomalar
Agar O‘zbekiston Respublikasining xalqaro shartnomasida ushbu Qonunda nazarda tutilganidan boshqacha qoidalar
belgilangan bo‘lsa, xalqaro shartnoma qoidalari qo‘llaniladi.
O‘zbekiston Respublikasining Prezidenti I. KARIMOV
Toshkent sh.,
1997-yil 24-aprel,
400-I-son
(O‘zbekiston Respublikasi Oliy Majlisining Axborotnomasi, 1997 y., 4-5-son, 108-modda; 2001 y., 1-2-son, 23-modda; 2015 y., 52-son,
645-modda)

Hujjatda xato topganingizda, uni belgilab Ctrl+Enter ni bosing.
© O‘zbekiston Respublikasi Adliya vazirligi qoshidagi “Adolat” milliy huquqiy axborot markazi davlat muassasasi

