Lyssna

Lättläst

Teckenspråk

In English

Other languages

Sök på riksdagen.se

Start

Ledamöter & partier

Utskotten & EU-nämnden

Debatter & beslut

Dokument & lagar

Ordbok

Sök

Så funkar riksdagen

Webb-tv

Start / Dokument & lagar / Lag (2018:218) med kompletterande bestämmelser till EU:s dataskyddsförordning

Lag (2018:218) med kompletterande
bestämmelser till EU:s
dataskyddsförordning
t.o.m. SFS 2020:152

SFS nr: 2018:218
Departement/myndighet: Justitiedepartementet L6
Utfärdad: 2018-04-19
Ändrad: t.o.m. SFS 2020:152
Ändringsregister: SFSR (Regeringskansliet)
Källa: Fulltext (Regeringskansliet)

Innehåll:
1 kap. Inledande bestämmelser
2 kap. Rättslig grund för behandling av personuppgifter
3 kap. Behandling av vissa kategorier av personuppgifter
4 kap. Användningsbegränsningar
5 kap. Begränsningar av vissa rättigheter och skyldigheter
6 kap. Tillsynsmyndighetens handläggning och beslut
7 kap. Skadestånd och överklagande
Övergångsbestämmelser

1 kap. Inledande bestämmelser
1 § Denna lag kompletterar Europaparlamentets och rådets förordning (EU)
2016/679 av den 27 april 2016 om skydd för fysiska personer med avseende på
behandling av personuppgifter och om det fria flödet av sådana uppgifter och om
upphävande av direktiv 95/46/EG (allmän dataskyddsförordning), här benämnd
EU:s dataskyddsförordning.
Termer och uttryck i denna lag har samma betydelse som i EU:s
dataskyddsförordning.
Utvidgad tillämpning av bestämmelserna i EU:s dataskyddsförordning
2 § Bestämmelserna i EU:s dataskyddsförordning, i den ursprungliga lydelsen,
och denna lag ska gälla även vid behandling av personuppgifter som utgör ett led
i en verksamhet som inte omfattas av unionsrätten och i verksamhet som
omfattas av avdelning V kapitel 2 i fördraget om Europeiska unionen.
3 § Bestämmelserna i 2 § gäller inte i verksamhet som omfattas av
1. lagen (2007:258) om behandling av personuppgifter i Försvarsmaktens
försvarsunderrättelseverksamhet och militära säkerhetstjänst,
2. lagen (2007:259) om behandling av personuppgifter i Försvarets
radioanstalts försvarsunderrättelse- och utvecklingsverksamhet, eller
3. lagen (2019:1182) om Säkerhetspolisens behandling av personuppgifter. Lag
(2019:1186).
4 § Artiklarna 33 och 34 i EU:s dataskyddsförordning tillämpas inte i fråga om
personuppgiftsincidenter som ska rapporteras enligt säkerhetsskyddslagen
(2018:585) eller föreskrifter som har meddelats i anslutning till den lagen.
Lag (2018:1248).

Lagens territoriella tillämpningsområde
5 § Denna lag gäller vid behandling av personuppgifter som utförs inom ramen
för verksamhet som bedrivs vid personuppgiftsansvarigas eller
personuppgiftsbiträdens verksamhetsställen i Sverige. Lagen gäller även vid
behandling av personuppgifter som utförs av personuppgiftsansvariga som inte
är etablerade i Sverige, men på en plats där svensk rätt gäller enligt folkrätten.
Lagen gäller också vid behandling av personuppgifter som utförs av
personuppgiftsansvariga eller personuppgiftsbiträden som endast är etablerade i
tredjeland, om behandlingen avser registrerade som befinner sig i Sverige och
har anknytning till
1. utbjudande av varor eller tjänster till sådana registrerade, eller
2. övervakning av deras beteende i Sverige.
Bestämmelsen i 2 kap. 4 § gäller vid behandling av personuppgifter som avser
barn som bor i Sverige, oavsett var de personuppgiftsansvariga eller
personuppgiftsbiträdena är etablerade.

Avvikande bestämmelser i annan författning
6 § Om en annan lag eller en förordning innehåller någon bestämmelse som
avviker från denna lag, tillämpas den bestämmelsen.

Förhållandet till tryck- och yttrandefriheten
7 § EU:s dataskyddsförordning och denna lag ska inte tillämpas i den
utsträckning det skulle strida mot tryckfrihetsförordningen eller
yttrandefrihetsgrundlagen.
Artiklarna 5-30 och 35-50 i EU:s dataskyddsförordning samt 2-5 kap. denna lag
ska inte tillämpas vid behandling av personuppgifter som sker för journalistiska
ändamål eller för akademiskt, konstnärligt eller litterärt skapande.

Tystnadsplikt för dataskyddsombud
8 § Den som fullgör uppgift som dataskyddsombud enligt artikel 37 i EU:s
dataskyddsförordning får inte obehörigen röja det som han eller hon vid
fullgörandet av sin uppgift har fått kännedom om.
I det allmännas verksamhet tillämpas offentlighets- och sekretesslagen
(2009:400) i stället för första stycket.

2 kap. Rättslig grund för behandling av personuppgifter
Rättslig förpliktelse
1 § Personuppgifter får behandlas med stöd av artikel 6.1 c i EU:s dataskyddsförordning, om behandlingen är nödvändig för att den
personuppgiftsansvarige ska kunna fullgöra en rättslig förpliktelse som följer av
lag eller annan författning, av kollektivavtal eller av beslut som har meddelats
med stöd av lag eller annan författning.

Uppgift av allmänt intresse och myndighetsutövning
2 § Personuppgifter får behandlas med stöd av artikel 6.1 e i EU:s
dataskyddsförordning, om behandlingen är nödvändig
1. för att utföra en uppgift av allmänt intresse som följer av lag eller annan
författning, av kollektivavtal eller av beslut som har meddelats med stöd av lag
eller annan författning, eller
2. som ett led i den personuppgiftsansvariges myndighetsutövning enligt lag
eller annan författning.

Enskilda arkiv
3 § Regeringen eller den myndighet som regeringen bestämmer får meddela
föreskrifter om att personuppgiftsansvariga som inte omfattas av föreskrifter om
arkiv får behandla personuppgifter för arkivändamål av allmänt intresse.
Den myndighet som regeringen bestämmer får i enskilda fall besluta att sådana
personuppgiftsansvariga får behandla personuppgifter för arkivändamål av
allmänt intresse. Ett beslut får förenas med villkor.

Barns samtycke
4 § Vid erbjudande av informationssamhällets tjänster direkt till ett barn som bor
i Sverige ska behandling av personuppgifter vara tillåten med stöd av barnets
samtycke, om barnet är minst 13 år. Om barnet är under 13 år, ska sådan
behandling vara tillåten endast om samtycke ges eller godkänns av den som har
föräldraansvar för barnet.

3 kap. Behandling av vissa kategorier av personuppgifter
Känsliga personuppgifter
1 § Med känsliga personuppgifter avses i denna lag sådana uppgifter som
avses i artikel 9.1 i EU:s dataskyddsförordning.

Arbetsrätt, social trygghet och socialt skydd
2 § Känsliga personuppgifter får behandlas med stöd av artikel 9.2 b i EU:s
dataskyddsförordning, om behandlingen är nödvändig för att den
personuppgiftsansvarige eller den registrerade ska kunna fullgöra sina
skyldigheter och utöva sina särskilda rättigheter inom arbetsrätten och inom
områdena social trygghet och socialt skydd.
Personuppgifter som behandlas med stöd av första stycket får lämnas ut till tredje
part endast om det inom arbetsrätten eller inom områdena social trygghet och
socialt skydd finns en skyldighet för den personuppgiftsansvarige att göra det
eller om den registrerade uttryckligen har samtyckt till utlämnandet.

Viktigt allmänt intresse
3 § Känsliga personuppgifter får behandlas av en myndighet med stöd av artikel
9.2 g i EU:s dataskyddsförordning
1. om uppgifterna har lämnats till myndigheten och behandlingen krävs enligt
lag,
2. om behandlingen är nödvändig för handläggningen av ett ärende, eller
3. i annat fall, om behandlingen är nödvändig med hänsyn till ett viktigt allmänt
intresse och inte innebär ett otillbörligt intrång i den registrerades personliga
integritet.
Vid behandling som sker enbart med stöd av första stycket är det förbjudet att
utföra sökningar i syfte att få fram ett urval av personer grundat på känsliga
personuppgifter.
Vid tillämpningen av första stycket 1 ska andra än myndigheter jämställas med
myndigheter, i den utsträckning bestämmelserna om allmänna handlingar och
sekretess i tryckfrihetsförordningen och offentlighets- och sekretesslagen
(2009:400) gäller i deras verksamhet.
4 § Regeringen får meddela ytterligare föreskrifter om sådan behandling av
känsliga personuppgifter som är nödvändig med hänsyn till ett viktigt allmänt
intresse.

Hälso- och sjukvård och social omsorg
5 § Känsliga personuppgifter får behandlas med stöd av artikel 9.2 h i EU:s
dataskyddsförordning, om behandlingen är nödvändig för
1. förebyggande hälso- och sjukvård och yrkesmedicin,
2. bedömningen av en arbetstagares arbetskapacitet,
3. medicinska diagnoser,
4. tillhandahållande av hälso- och sjukvård eller behandling,
5. social omsorg, eller
6. förvaltning av hälso- och sjukvårdstjänster, social omsorg samt deras
system.
Behandling enligt första stycket får ske under förutsättning att kravet på
tystnadsplikt i artikel 9.3 i EU:s dataskyddsförordning är uppfyllt.

Arkiv
6 § Känsliga personuppgifter får behandlas för arkivändamål av allmänt intresse
med stöd av artikel 9.2 j i EU:s dataskyddsförordning, om behandlingen är
nödvändig för att den personuppgiftsansvarige ska kunna följa föreskrifter om
arkiv.
Regeringen eller den myndighet som regeringen bestämmer får meddela
föreskrifter om att personuppgiftsansvariga som inte omfattas av föreskrifter om
arkiv får behandla känsliga personuppgifter för arkivändamål av allmänt intresse.
Den myndighet som regeringen bestämmer får i enskilda fall besluta att sådana
personuppgiftsansvariga får behandla känsliga personuppgifter för arkivändamål
av allmänt intresse. Ett beslut får förenas med villkor.

Statistik
7 § Känsliga personuppgifter får behandlas med stöd av artikel 9.2 j i EU:s
dataskyddsförordning, om behandlingen är nödvändig för statistiska ändamål och
samhällsintresset av det statistikprojekt där behandlingen ingår klart väger över
den risk för otillbörligt intrång i enskildas personliga integritet som behandlingen
kan innebära.

Personuppgifter som rör lagöverträdelser
8 § Personuppgifter som avses i artikel 10 i EU:s dataskyddsförordning får
behandlas av myndigheter.
Även andra än myndigheter får behandla sådana personuppgifter, om
behandlingen är nödvändig för att den personuppgiftsansvarige ska kunna följa
föreskrifter om arkiv.
9 § Regeringen eller den myndighet som regeringen bestämmer får meddela
ytterligare föreskrifter om i vilka fall andra än myndigheter får behandla sådana
personuppgifter som avses i artikel 10 i EU:s dataskyddsförordning.
Den myndighet som regeringen bestämmer får i enskilda fall besluta att andra än
myndigheter får behandla sådana uppgifter. Ett beslut får förenas med villkor.

Personnummer och samordningsnummer
10 § Personnummer och samordningsnummer får behandlas utan samtycke
endast när det är klart motiverat med hänsyn till ändamålet med behandlingen,
vikten av en säker identifiering eller något annat beaktansvärt skäl.
11 § Regeringen får meddela ytterligare föreskrifter om i vilka fall behandling av
personnummer och samordningsnummer är tillåten.

4 kap. Användningsbegränsningar
Arkiv
1 § Personuppgifter som behandlas enbart för arkivändamål av allmänt intresse
får användas för att vidta åtgärder i fråga om den registrerade endast om det
finns synnerliga skäl med hänsyn till den registrerades vitala intressen.
Första stycket hindrar inte myndigheter från att använda personuppgifter som
finns i allmänna handlingar.
Vid tillämpningen av andra stycket ska andra än myndigheter jämställas med
myndigheter, i den utsträckning bestämmelserna om allmänna handlingar och
sekretess i tryckfrihetsförordningen och offentlighets- och sekretesslagen
(2009:400) gäller i deras verksamhet.

Statistik
2 § Personuppgifter som behandlas enbart för statistiska ändamål får användas
för att vidta åtgärder i fråga om den registrerade endast om det finns synnerliga
skäl med hänsyn till den registrerades vitala intressen.

Forskning
3 § Personuppgifter som behandlas enbart för forskningsändamål får användas
för att vidta åtgärder i fråga om den registrerade endast om det finns synnerliga
skäl med hänsyn till den registrerades vitala intressen. Lag (2018:2002).

5 kap. Begränsningar av vissa rättigheter och skyldigheter
Information och tillgång till personuppgifter
1 § Artiklarna 13-15 i EU:s dataskyddsförordning om information och rätt att få
tillgång till personuppgifter gäller inte sådana uppgifter som den
personuppgiftsansvarige inte får lämna ut till den registrerade enligt lag eller
annan författning eller enligt beslut som har meddelats med stöd av författning.
Om den personuppgiftsansvarige inte är en myndighet, gäller undantaget i första
stycket även för uppgifter som hos en myndighet skulle ha varit sekretessbelagda
enligt offentlighets- och sekretesslagen (2009:400).
2 § Artikel 15 i EU:s dataskyddsförordning gäller inte personuppgifter i löpande
text som inte har fått sin slutliga utformning när begäran gjordes eller som utgör
minnesanteckning eller liknande.
Undantaget i första stycket gäller inte om personuppgifterna
1. har lämnats ut till tredje part,
2. behandlas enbart för arkivändamål av allmänt intresse eller statistiska
ändamål, eller
3. har behandlats under längre tid än ett år i löpande text som inte har fått sin
slutliga utformning.

Bemyndigande
3 § Regeringen får meddela ytterligare föreskrifter om begränsningar enligt
artiklarna 23, 89.2 och 89.3 i EU:s dataskyddsförordning.

6 kap. Tillsynsmyndighetens handläggning och beslut
Befogenheter
1 § De befogenheter som tillsynsmyndigheten har enligt artikel 58.1, 58.2 och
58.3 i EU:s dataskyddsförordning gäller vid tillsyn över att bestämmelserna i
denna lag och andra föreskrifter som kompletterar EU:s dataskyddsförordning
följs.
Första stycket innebär inte att tillsynsmyndigheten får ta ut sanktionsavgifter vid
andra överträdelser än de som avses i artikel 83 i EU:s dataskyddsförordning.

Sanktionsavgifter
2 § Tillsynsmyndigheten får ta ut en sanktionsavgift av en myndighet vid
överträdelser som avses i artikel 83.4, 83.5 och 83.6 i EU:s
dataskyddsförordning, i den ursprungliga lydelsen. Då ska artikel 83.1, 83.2 och
83.3 i förordningen tillämpas.
Sanktionsavgiften ska bestämmas till högst 5 000 000 kronor vid överträdelser
som avses i artikel 83.4 i EU:s dataskyddsförordning och till högst 10 000 000
kronor vid överträdelser som avses i artikel 83.5 och 83.6 i förordningen.
3 § Tillsynsmyndigheten får ta ut en sanktionsavgift vid överträdelser av artikel
10 i EU:s dataskyddsförordning, i den ursprungliga lydelsen. Då ska artikel 83.1,
83.2 och 83.3 i förordningen tillämpas. Avgiftens storlek ska bestämmas med
tillämpning av artikel 83.5 i förordningen.
4 § En sanktionsavgift får inte beslutas om den som avgiften ska tas ut av inte
har fått tillfälle att yttra sig inom fem år från den dag då överträdelsen ägde rum.
Ett beslut om sanktionsavgift ska delges.
5 § En sanktionsavgift tillfaller staten.
6 § En sanktionsavgift ska betalas till den myndighet som regeringen
bestämmer inom 30 dagar från det att beslutet om att ta ut avgiften har fått laga
kraft eller inom den längre tid som anges i beslutet.
Om sanktionsavgiften inte betalas inom den tid som anges i första stycket, ska
myndigheten lämna den obetalda avgiften för indrivning. Bestämmelser om
indrivning finns i lagen (1993:891) om indrivning av statliga fordringar m.m. Vid
indrivning får verkställighet ske enligt utsökningsbalken.
7 § Regeringen får meddela ytterligare föreskrifter om sanktionsavgifter enligt
EU:s dataskyddsförordning och denna lag.

7 kap. Skadestånd och överklagande
Skadestånd
1 § Rätten till ersättning från den personuppgiftsansvarige eller
personuppgiftsbiträdet enligt artikel 82 i EU:s dataskyddsförordning gäller vid
överträdelser av bestämmelser i denna lag och andra föreskrifter som
kompletterar EU:s dataskyddsförordning.

Överklagande av personuppgiftsansvariga myndigheters beslut
2 § Beslut enligt artiklarna 12.5 och 15-21 i EU:s dataskyddsförordning som har
meddelats av en myndighet i egenskap av personuppgiftsansvarig får överklagas
till allmän förvaltningsdomstol.
Prövningstillstånd krävs vid överklagande till kammarrätten.
Första stycket gäller inte beslut av regeringen, Högsta domstolen, Högsta
förvaltningsdomstolen eller Riksdagens ombudsmän.

Överklagande av tillsynsmyndighetens beslut
3 § Tillsynsmyndighetens beslut enligt EU:s dataskyddsförordning och enligt 6
kap. 2 och 3 §§ denna lag får överklagas till allmän förvaltningsdomstol. När ett
beslut överklagas, är tillsynsmyndigheten motpart i domstolen.
Prövningstillstånd krävs vid överklagande till kammarrätten.

Överklagande av vissa andra beslut
4 § Beslut enligt 2 kap. 3 § andra stycket, 3 kap. 6 § tredje stycket och 3 kap. 9
§ andra stycket denna lag får överklagas till allmän förvaltningsdomstol.
Prövningstillstånd krävs vid överklagande till kammarrätten.

Överklagandeförbud
5 § Andra beslut enligt EU:s dataskyddsförordning eller denna lag än de som
avses i 2-4 §§ får inte överklagas.

Övergångsbestämmelser
2018:218
1. Denna lag träder i kraft den 25 maj 2018.
2. Genom lagen upphävs personuppgiftslagen (1998:204).
3. I stället för vad som sägs i 1 kap. 2 § ska den upphävda lagen fortsätta att
gälla i sådan verksamhet hos Försvarsmakten och Försvarets radioanstalt som
inte omfattas av unionsrätten. Lag (2020:152).
4. Har upphävts genom lag (2018:1248).
5. Den upphävda lagen gäller fortfarande i den utsträckning som det i en annan
lag eller en förordning finns bestämmelser som innehåller hänvisningar till den
lagen.
6. Den upphävda lagen gäller fortfarande för överklagande av beslut som har
meddelats med stöd av den lagen.
7. Bestämmelsen i 49 § den upphävda lagen gäller fortfarande för överträdelser
som har skett före ikraftträdandet.
8. Beslut som har meddelats med stöd av 21 § fjärde stycket den upphävda
lagen gäller fortfarande.
2018:1248
Denna lag träder i kraft den 1 april 2019 i fråga om 1 kap. 4 § och i övrigt den 1
augusti 2018.

Våra andra webbplatser

Följ Sveriges riksdag

Prenumerera
För dig som vill bevaka arbetet i kammaren och
utskotten finns det flera olika sätt att välja mellan.

EU-information
Öppna data

Följ talman Andreas Norlén

Följ & prenumerera

Kontakt

Arbeta hos oss

Press

För lärare

Besök riksdagen

Riksdagsbiblioteket

Fira demokratin!

Växeln
08-786 40 00
Frågor om riksdagen och EU?
020-349 000
riksdagsinformation@riksdagen.se

Beställ och ladda ned

Registrator
registrator.riksdagsforvaltningen@riksdagen.se

All offentlig makt i Sverige utgår från folket och riksdagen är
folkets främsta företrädare.

Om webbplatsen

Kakor

Tillgänglighet

Lyssna

Lättläst

Teckenspråk

In English

Other languages

Ordbok

