Suomeksi

Etusivu

Lainsäädäntö

Oikeuskäytäntö

Viranomaiset

Valtiosopimukset

På svenska

Hallituksen esitykset

In English

Julkaisut

Hae aineistosta
Hae ›

Hakusana...

Pikahaussa katkaisumerkki *, esim. opintotu* ja takaisinpe* Laveampi haku tai-sanalla, esim. avopuol* tai aviopuol*. Kokeile myös
tarkennettua hakua. Katso ohjeet.
Finlex › Lainsäädäntö › Säädökset alkuperäisinä › 2018 › 1054/2018

1054/2018
Dokumentin versiot
Viitetiedot På svenska

Säädökset alkuperäisinä
Säädösten tekstit ilman muutoksia
sellaisina kuin ne on julkaistu
säädöskokoelmassa. Kaikki säädökset v.
1987 alkaen ja keskeinen osa
vanhemmista säädöksistä.

Helsingissä 5 päivänä joulukuuta 2018

Laki
henkilötietojen käsittelystä rikosasioissa ja
kansallisen turvallisuuden ylläpitämisen
yhteydessä
Eduskunnan päätöksen mukaisesti säädetään:

Aineistoon liittyvä muu materiaali
› Ruotsinkieliset säädökset
› Ajantasainen lainsäädäntö
› Säädösmuutosten hakemisto
› Saamenkieliset säädökset
› Uusimmat oikaisut/De nyaste
rättelserna

1 luku
Yleiset säännökset
1§
Soveltamisala
Tätä lakia sovelletaan toimivaltaisten viranomaisten käsitellessä henkilötietoja, kun kyse on:
1) rikosten ennalta estämisestä, paljastamisesta, selvittämisestä tai syyteharkintaan saattamisesta;
2) syyteharkinnasta ja muusta rikokseen liittyvästä syyttäjän toiminnasta;
3) rikosasian käsittelemisestä tuomioistuimessa;
4) rikosoikeudellisen seuraamuksen täytäntöönpanemisesta;
5) yleiseen turvallisuuteen kohdistuvilta uhkilta suojelemisesta tai tällaisten uhkien ehkäisemisestä
1–4 kohdassa tarkoitetun toiminnan yhteydessä.
Sen lisäksi, mitä 1 momentissa säädetään, tätä lakia sovelletaan:
1) Puolustusvoimien suorittamaan ja Puolustusvoimien lukuun suoritettavaan henkilötietojen
käsittelyyn, kun tietoja käsitellään puolustusvoimista annetun lain (551/2007) 2 §:n 1 momentin
1 kohdassa, 2 kohdan a alakohdassa sekä 3 ja 4 kohdassa säädettyjen tehtävien hoitamiseksi;
2) poliisin suorittamaan henkilötietojen käsittelyyn, kun tietoja käsitellään sellaisessa poliisilain
(872/2011) 1 luvun 1 §:n 1 momentissa tarkoitetussa tehtävässä, joka liittyy kansallisen
turvallisuuden suojaamiseen;
3) Rajavartiolaitoksen suorittamaan henkilötietojen käsittelyyn, kun tietoja käsitellään sellaisessa
rajavartiolain (578/2005) 3 §:n 2 ja 3 momentissa tarkoitetussa tehtävässä, joka liittyy kansallisen
turvallisuuden suojaamiseen.
Edellä 2 momentissa tarkoitettuun henkilötietojen käsittelyyn ei kuitenkaan sovelleta 10 §:n
2 momenttia henkilötietojen siirtämisestä Euroopan unionissa sijaitsevalle vastaanottajalle, 54 §:ää
keskinäisestä avunannosta toisen EU:n jäsenvaltion kanssa eikä 7 lukua henkilötietojen siirrosta
kolmansiin maihin ja kansainvälisille järjestöille.
Tätä lakia sovelletaan kuitenkin vain sellaiseen 1 ja 2 momentissa tarkoitettuun henkilötietojen
käsittelyyn, joka on kokonaan tai osittain automaattista tai jossa käsiteltävät tiedot muodostavat tai
niiden on tarkoitus muodostaa rekisteri tai sen osa.
Tällä lailla pannaan täytäntöön luonnollisten henkilöiden suojelusta toimivaltaisten viranomaisten
suorittamassa henkilötietojen käsittelyssä rikosten ennalta estämistä, tutkimista, paljastamista tai
rikoksiin liittyviä syytetoimia tai rikosoikeudellisten seuraamusten täytäntöönpanoa varten sekä
näiden tietojen vapaasta liikkuvuudesta ja neuvoston puitepäätöksen 2008/977/YOS
kumoamisesta annettu Euroopan parlamentin ja neuvoston direktiivi (EU) 2016/680, jäljempänä
rikosasioiden tietosuojadirektiivi.

2§
Suhde muuhun lainsäädäntöön
Jos muussa laissa on tästä laista poikkeavia säännöksiä, niitä sovelletaan tämän lain asemesta.
Oikeuteen saada tieto ja muuhun henkilötietojen luovuttamiseen viranomaisen henkilörekisteristä
sovelletaan, mitä viranomaisten toiminnan julkisuudesta säädetään.

3§
Määritelmät
Tässä laissa tarkoitetaan:
1) henkilötiedoilla kaikkia tunnistettuun tai tunnistettavissa olevaan luonnolliseen henkilöön
(rekisteröity) välittömästi tai välillisesti liittyviä tietoja;
2) käsittelyllä tietojen keräämistä, tallentamista, järjestämistä, jäsentämistä, säilyttämistä,
muokkaamista tai muuttamista, hakua, kyselyä, käyttöä, tietojen luovuttamista siirtämällä,
levittämällä tai asettamalla ne muutoin saataville, tietojen yhteensovittamista tai yhdistämistä,
rajoittamista, poistamista tai tuhoamista sekä muuta toimintoa tai toimintoja, joita kohdistetaan
henkilötietoihin tai henkilötietoja sisältäviin tietojoukkoihin;
3) käsittelyn rajoittamisella tallennettujen henkilötietojen merkitsemistä tarkoituksena rajoittaa
niiden myöhempää käsittelyä;
4) rekisterillä jäsenneltyä henkilötietoja sisältävää tietojoukkoa, josta tiedot ovat saatavilla tietyin
perustein, riippumatta siitä, onko tietojoukko keskitetty, hajautettu taikka toiminnallisin tai
maantieteellisin perustein jaettu;
5) toimivaltaisella viranomaisella viranomaisia, joiden toimivalta kattaa rikosten ennalta estämisen,
paljastamisen, selvittämisen tai syyteharkintaan saattamisen, syyteharkinnan tai muun rikoksesta
syyttämiseen liittyvän toiminnan, rikosoikeudellisiin seuraamuksiin tuomitsemisen tai
rikosoikeudellisten seuraamusten täytäntöönpanon, mukaan lukien yleiseen turvallisuuteen
kohdistuvilta uhkilta suojelu ja tällaisten uhkien ehkäisy, samoin kuin Puolustusvoimia, poliisia ja
Rajavartiolaitosta näiden hoitaessa 1 §:n 2 momentissa tarkoitettuja tehtäviä;
6) rekisterinpitäjällä toimivaltaista viranomaista, joka yksin tai yhdessä muiden kanssa määrittelee
henkilötietojen käsittelyn tarkoitukset ja keinot tai jonka tehtäväksi rekisterinpito on lailla säädetty;
7) henkilötietojen käsittelijällä luonnollista henkilöä tai oikeushenkilöä, viranomaista, virastoa tai
muuta elintä, joka käsittelee henkilötietoja rekisterinpitäjän lukuun;
8) vastaanottajalla luonnollista henkilöä tai oikeushenkilöä, viranomaista, virastoa tai muuta elintä,
jolle luovutetaan henkilötietoja;
9) henkilötietojen tietoturvaloukkauksella tietoturvallisuuden loukkausta, josta seuraa siirrettyjen,
tallennettujen tai muuten käsiteltyjen henkilötietojen vahingossa tapahtuva tai oikeudeton
tuhoaminen, häviäminen, muuttaminen, luvaton luovuttaminen tai pääsy tietoihin;
10) asianmukaisilla suojatoimenpiteillä sellaisia teknisiä ja organisatorisia toimenpiteitä, joilla
varmistetaan henkilötietojen käsittelyn lainmukaisuus, kun otetaan huomioon käsittelyn luonne,
laajuus, asiayhteys ja tarkoitukset sekä rekisteröityjen oikeuksiin kohdistuvat riskit;
11) profiloinnilla henkilötietojen automaattista käsittelyä, jossa henkilötietoja käyttämällä arvioidaan
luonnollisen henkilön henkilökohtaisia ominaisuuksia;
12) geneettisillä tiedoilla henkilötietoja, jotka koskevat sellaisia luonnollisen henkilön perittyjä tai
hankittuja geneettisiä ominaisuuksia, joista selviää yksilöllistä tietoa kyseisen luonnollisen henkilön
fysiologiasta tai terveydentilasta, ja jotka on saatu kyseisen luonnollisen henkilön biologisesta
näytteestä analysoimalla tai muutoin;
13) biometrisillä tiedoilla luonnollisen henkilön fyysisiin ja fysiologisiin ominaisuuksiin tai
käyttäytymiseen liittyvällä teknisellä käsittelyllä saatuja henkilötietoja, joiden perusteella kyseinen
luonnollinen henkilö voidaan tunnistaa tai kyseisen henkilön tunnistaminen voidaan varmistaa;
14) terveyttä koskevilla tiedoilla luonnollisen henkilön fyysiseen tai psyykkiseen terveyteen liittyviä
henkilötietoja, jotka ilmaisevat hänen terveydentilansa;
15) kolmannella maalla muuta valtiota kuin Euroopan unionin (EU) jäsenvaltiota, Euroopan
talousalueeseen kuuluvaa valtiota tai Sveitsiä;
16) kansainvälisellä järjestöllä sellaista järjestöä ja sen alaisia elimiä, joihin sovelletaan kansainvälistä
julkisoikeutta, sekä muuta elintä, joka on perustettu kahden tai useamman valtion välisellä
sopimuksella tai tällaisen sopimuksen perusteella.
Mitä tässä laissa säädetään toimivaltaisesta viranomaisesta, sovelletaan myös 1 momentin
5 kohdassa tarkoitettua tehtävää hoitavaan yksityiseen.
Mitä tässä laissa säädetään EU:n jäsenvaltiosta, sovelletaan myös Euroopan talousalueeseen
kuuluviin valtioihin ja Sveitsiin.

2 luku
Henkilötietojen käsittelyä koskevat periaatteet
4§
Lainmukaisuusvaatimus
Henkilötietoja saa käsitellä vain, jos se on tarpeen laissa toimivaltaiselle viranomaiselle säädetyn, 1
§:n 1 tai 2 momentin alaan kuuluvan tehtävän suorittamiseksi.
Henkilötietoja on käsiteltävä asianmukaisesti ja huolellisesti.

5§
Käyttötarkoitussidonnaisuus
Rekisterinpitäjä saa kerätä henkilötietoja vain tiettyjä nimenomaisia ja oikeutettuja tarkoituksia
varten, eikä se saa käsitellä niitä kyseisten tarkoitusten kanssa yhteensopimattomalla tavalla.
Edellä 1 §:n 1 tai 2 momentissa säädettyä tarkoitusta varten kerättyjä henkilötietoja saa käsitellä
muuhun kuin kyseisessä momentissa säädettyyn tarkoitukseen vain, jos käsittelystä säädetään
laissa.
Henkilötietoja saa käsitellä 1 §:n 1 tai 2 momentissa säädettyyn tarkoitukseen myös yleisen edun
mukaista arkistointia taikka tieteellistä, tilastollista tai historiallista tarkoitusta varten edellyttäen, että
rekisteröidyn oikeuksia koskevat asianmukaiset suojatoimenpiteet on toteutettu.

6§
Tarpeellisuusvaatimus
Käsiteltävien henkilötietojen on oltava käsittelyn tarkoituksen kannalta asianmukaisia ja tarpeellisia,
eivätkä ne saa olla liian laajoja niihin tarkoituksiin, joita varten niitä käsitellään. Tarpeettomat
henkilötiedot on poistettava ilman aiheetonta viivytystä.
Henkilötiedot saa säilyttää muodossa, josta rekisteröity on tunnistettavissa, vain niin kauan kuin on
tarpeen henkilötietojen käsittelyn tarkoituksen kannalta.
Henkilötietojen säilyttämisen tarpeellisuutta on arvioitava vähintään viiden vuoden välein, jollei
henkilötietojen säilytysajoista muualla toisin säädetä.

7§
Virheettömyysvaatimus
Käsiteltävien henkilötietojen on oltava täsmällisiä ja käsittelyn tarkoitus huomioon ottaen
päivitettyjä. Rekisterinpitäjän on huolehdittava siitä, että kaikki kohtuulliset toimenpiteet on
toteutettu sen varmistamiseksi, että käsittelyn tarkoituksiin nähden virheelliset tiedot poistetaan tai
oikaistaan viipymättä.

8§
Eräiden henkilötietojen erottaminen toisistaan
Rekisterinpitäjän on erotettava tarvittaessa ja mahdollisuuksien mukaan selvästi toisistaan
henkilötiedot, jotka koskevat käsiteltävän asian kannalta eri asemassa olevia rekisteröityjä.
Tosiseikkoihin perustuvien henkilötietojen erottamiseksi henkilökohtaisiin arvioihin perustuvista
henkilötiedoista on toteutettava kaikki kohtuulliset toimenpiteet.

9§
Siirrettävien tai saataville asetettavien henkilötietojen laadun varmentaminen
Toimivaltaisen viranomaisen on toteutettava kaikki kohtuulliset toimenpiteet sen varmistamiseksi,
ettei virheellisiä, epätäydellisiä tai vanhentuneita henkilötietoja siirretä eikä aseteta saataville.
Kaikkiin henkilötietojen siirtoihin on mahdollisuuksien mukaan lisättävä sellaiset tiedot, joiden avulla
vastaanottava toimivaltainen viranomainen voi arvioida henkilötietojen paikkansapitävyyttä,
täydellisyyttä, luotettavuutta ja ajantasaisuutta.
Jos ilmenee, että on siirretty virheellisiä henkilötietoja tai että henkilötietoja on siirretty
lainvastaisesti, on asiasta viipymättä ilmoitettava vastaanottajalle. Vastaanottajan on asiasta tiedon
saatuaan oikaistava tai poistettava henkilötiedot tai rajoitettava niiden käsittelyä.

10 §
Ilmoittamisvelvollisuus käsittelyn erityisistä edellytyksistä
Jos henkilötietojen käsittelyyn liittyy laissa säädettyjä erityisiä edellytyksiä, toimivaltaisen
viranomaisen on henkilötietojen luovutuksen tai siirron yhteydessä ilmoitettava henkilötietojen
vastaanottajalle kyseisistä edellytyksistä sekä velvollisuudesta noudattaa niitä.
Kun toimivaltainen viranomainen siirtää henkilötietoja EU:ssa sijaitsevalle vastaanottajalle, se ei saa
asettaa henkilötietojen käsittelylle tiukempia edellytyksiä kuin mitä sovelletaan kansallisesti
samankaltaisiin tiedonsiirtoihin.

11 §
Erityisiä henkilötietoryhmiä koskeva käsittely
Erityisiin henkilötietoryhmiin kuuluvia tietoja ovat henkilötiedot, joista ilmenee etninen alkuperä,
poliittisia mielipiteitä, uskonnollinen tai filosofinen vakaumus taikka ammattiliiton jäsenyys, sekä
geneettiset tiedot, luonnollisen henkilön yksiselitteiseen tunnistamiseen tarkoitetut biometriset
tiedot sekä terveyttä taikka luonnollisen henkilön seksuaalista käyttäytymistä ja seksuaalista
suuntautumista koskevat tiedot.
Edellä 1 momentissa tarkoitettujen henkilötietojen käsittely on sallittu vain, jos se on välttämätöntä,
rekisteröidyn oikeuksien turvaamisen edellyttämät suojatoimet on toteutettu ja jos:
1) käsittelystä säädetään laissa;
2) kyse on rikosasian käsittelystä syyttäjäntoimessa tai tuomioistuimessa;
3) rekisteröidyn tai toisen luonnollisen henkilön elintärkeän edun suojaaminen edellyttää sitä; tai
4) käsittely koskee tietoja, jotka rekisteröity on nimenomaisesti saattanut julkisiksi.
Sellainen profilointi, joka johtaa erityisiin henkilötietoryhmiin perustuvaan luonnollisten henkilöiden
syrjintään, on kielletty.

12 §
Henkilötunnuksen käsittely
Henkilötunnusta saa käsitellä vain, jos rekisteröidyn yksiselitteinen yksilöiminen on tärkeää:
1) toimivaltaisen viranomaisen laissa säädetyn tehtävän suorittamiseksi;
2) rekisteröidyn tai rekisterinpitäjän oikeuksien tai velvollisuuksien toteuttamiseksi; tai
3) 5 §:n 3 momentin mukaista historiallista tai tieteellistä tutkimusta taikka tilastointia varten.
Henkilötunnusta ei saa tarpeettomasti merkitä rekisterin perusteella tulostettuihin tai laadittuihin
asiakirjoihin.

13 §
Automatisoidut yksittäispäätökset
Jollei laissa toisin säädetä, päätöstä ei saa tehdä pelkästään automatisoidun henkilötietojen
käsittelyn perusteella, jos päätöksellä on rekisteröityä koskevia kielteisiä oikeusvaikutuksia tai se on
muutoin hänen kannaltaan merkittävä.

3 luku
Rekisterinpitäjä ja henkilötietojen käsittelijä
14 §
Rekisterinpitäjän vastuu
Rekisterinpitäjä vastaa siitä, että henkilötietoja käsitellään lainmukaisesti. Sen on lisäksi kyettävä
osoittamaan, että henkilötietoja on käsitelty 2 luvun mukaisesti.
Rekisterinpitäjän on toteutettava tarvittavat 1 momentissa säädetyn vastuun edellyttämät tekniset
ja organisatoriset toimenpiteet. Toimenpiteiden toteuttamisessa on otettava huomioon käsittelyn
luonne, laajuus, asiayhteys ja tarkoitukset sekä luonnollisten henkilöiden oikeuksiin kohdistuvat
riskit.

15 §
Sisäänrakennettu ja oletusarvoinen tietosuoja
Rekisterinpitäjän tulee sekä henkilötietojen käsittelytapoja määrittäessään että henkilötietojen
käsittelyn yhteydessä toteuttaa asianmukaiset tekniset ja organisatoriset suojatoimenpiteet
käsittelyn lainmukaisuuden ja rekisteröidyn oikeuksien suojelemisen varmistamiseksi.
Toimenpiteiden toteuttamisessa on otettava huomioon käytettävissä olevat tekniset ratkaisut,
toimenpiteiden toteuttamiskustannukset sekä käsittelyn luonne, laajuus, asiayhteys ja tarkoitukset
samoin kuin ne riskit, jotka käsittely henkilön oikeuksille aiheuttaa.
Rekisterinpitäjän tulee toteuttaa asianmukaiset tekniset ja organisatoriset toimenpiteet
varmistaakseen, että oletusarvoisesti käsitellään vain kunkin erityisen käsittelytarkoituksen kannalta
tarpeellisia henkilötietoja.

16 §
Yhteisrekisterinpitäjät
Jos kaksi tai useampi rekisterinpitäjä määrittää yhdessä käsittelyn tarkoitukset ja keinot, niiden on
sovittava keskinäisestä vastuunjaostaan tämän lain mukaisten velvollisuuksien hoitamisessa, jollei
vastuunjaosta ole säädetty laissa.
Edellä 1 momentissa tarkoitettujen rekisterinpitäjien on nimettävä keskuudestaan yhteyspisteenä
toimiva rekisterinpitäjä, johon rekisteröity voi olla yhteydessä oikeuksiensa käyttöä koskevissa
asioissa. Rekisteröity voi kuitenkin käyttää tämän lain mukaisia oikeuksiaan suhteessa kuhunkin
rekisterinpitäjään.

17 §
Henkilötietojen käsittelijä
Henkilötietoja rekisterinpitäjän lukuun käsittelevän on annettava rekisterinpitäjälle asianmukaiset
selvitykset ja sitoumukset sekä muutoinkin riittävät takeet niistä organisatorisista ja teknisistä
toimenpiteistä, joilla se varmistaa, että henkilötietoja käsitellään tässä laissa säädettyjen
vaatimusten mukaisesti.
Henkilötietojen käsittelijä tai sen palveluksessa oleva ei saa käsitellä henkilötietoja muutoin kuin
rekisterinpitäjän ohjeiden mukaisesti, eikä siirtää henkilötietojen käsittelyä toiselle käsittelijälle ilman
rekisterinpitäjän kirjallista lupaa.
Henkilötietojen käsittelijän suorittamasta henkilötietojen käsittelystä on tehtävä kirjallinen sopimus
tai annettava kirjallinen määräys, josta ilmenevät käsiteltävät henkilötiedot, käsittelyn kesto, luonne
ja tarkoitus, käsiteltävät henkilötietoryhmät ja rekisteröityjen ryhmät sekä rekisterinpitäjän
velvollisuudet ja oikeudet. Edellä tarkoitetussa kirjallisessa asiakirjassa on lisäksi määrättävä, että
henkilötietojen käsittelijä:
1) toimii ainoastaan rekisterinpitäjän ohjeiden mukaisesti;
2) varmistaa, että henkilötietoja käsittelevät luonnolliset henkilöt ovat sitoutuneet noudattamaan
salassapitovelvollisuutta tai että heitä sitoo lakisääteinen salassapitovelvollisuus;
3) avustaa rekisterinpitäjää kaikin tarkoituksenmukaisin tavoin, jotta voidaan varmistaa, että
rekisteröidyn oikeuksia koskevia säännöksiä noudatetaan;
4) rekisterinpitäjän valinnan mukaan poistaa taikka palauttaa tietojenkäsittelypalveluiden
tarjoamisen päätyttyä kaikki henkilötiedot rekisterinpitäjälle ja poistaa olemassa olevat jäljennökset,
paitsi jos laissa toisin säädetään;
5) saattaa rekisterinpitäjän saataville kaikki tiedot, jotka ovat tarpeen tämän pykälän noudattamisen
osoittamiseksi;
6) täyttää tässä pykälässä tarkoitetut toisen käsittelijän käyttöä koskevat edellytykset.

18 §
Seloste käsittelytoimista
Rekisterinpitäjän on ylläpidettävä sen vastuulle kuuluvasta henkilötietojen käsittelystä kirjallista
selostetta, jossa on seuraavat tiedot:
1) rekisterinpitäjän ja tarvittaessa yhteisrekisterinpitäjän sekä 38 §:ssä tarkoitetun
tietosuojavastaavan nimi ja yhteystiedot;
2) henkilötietojen käsittelyn tarkoitukset ja oikeudellinen peruste;
3) kuvaus rekisteröityjen ryhmästä tai ryhmistä ja käsiteltävistä henkilötietoryhmistä;
4) vastaanottajien ryhmät, joille henkilötietoja on luovutettu tai luovutetaan;
5) kolmanteen maahan tai kansainväliselle järjestölle suoritettujen henkilötietojen siirtojen ryhmät;
6) mahdollisuuksien mukaan eri henkilötietoryhmien poistamisen suunnitellut määräajat;
7) mahdollinen profiloinnin käyttö;
8) mahdollisuuksien mukaan yleinen kuvaus tietojärjestelmistä ja niiden suojauksen periaatteista
sekä yleinen kuvaus 31 §:ssä tarkoitetuista teknisistä ja organisatorisista turvatoimista.
Henkilötietojen käsittelijän on ylläpidettävä kaikesta rekisterinpitäjän lukuun suoritettavasta
henkilötietojen käsittelystä kirjallista selostetta, jossa on seuraavat tiedot:
1) henkilötietojen käsittelijän tai käsittelijöiden sekä tietosuojavastaavan nimi ja yhteystiedot;
2) kunkin rekisterinpitäjän, jonka lukuun käsittelijä toimii, nimi ja yhteystiedot;
3) kunkin rekisterinpitäjän lukuun suoritettujen käsittelyiden ryhmät;
4) jos rekisterinpitäjä on nimenomaisesti niin ohjeistanut, mahdolliset tiedot henkilötietojen
siirtämisestä kolmanteen maahan tai kansainväliselle järjestölle;
5) mahdollisuuksien mukaan yleinen kuvaus 31 §:ssä tarkoitetuista teknisistä ja organisatorisista
suojatoimenpiteistä.

19 §
Lokitiedot
Rekisterinpitäjän ja henkilötietojen käsittelijän on huolehdittava lokitietojen säilyttämisestä
automaattisessa tietojenkäsittelyjärjestelmässään suoritetusta henkilötietojen keräämisestä,
muuttamisesta, kyselystä, luovuttamisesta, siirtämisestä, yhdistämisestä ja poistamisesta. Kyselyjä
ja luovutuksia koskevien lokitietojen avulla on pystyttävä selvittämään kyselyn ja luovutuksen
peruste, toteutuspäivä ja -aika sekä mahdollisuuksien mukaan henkilötietoja hakeneen tai niitä
luovuttaneen henkilön tiedot ja näiden henkilötietojen vastaanottajien henkilöllisyys.
Lokitietoja saa käyttää ainoastaan käsittelyn lainmukaisuuden tarkistamiseen, sisäiseen valvontaan,
henkilötietojen eheyden ja turvallisuuden varmistamiseen sekä rikosoikeudellisiin menettelyihin.

20 §
Tietosuojaa koskeva vaikutustenarviointi
Rekisterinpitäjän on ennen henkilötietojen käsittelyn aloittamista arvioitava suunniteltujen
käsittelytoimien vaikutukset henkilötietojen suojaan.
Rekisterinpitäjän on tehtävä kirjallinen vaikutustenarviointi, jos suunniteltu henkilötietojen käsittely
saattaa aiheuttaa merkittävän riskin luonnollisen henkilön oikeuksien toteutumisen kannalta.
Vaikutustenarvioon on sisällytettävä yleinen kuvaus suunnitelluista käsittelytoimista,
arvio rekisteröidyn oikeuksiin kohdistuvista riskeistä ja toimet niiden vähentämiseksi sekä toimet,
joilla henkilötietojen suoja varmistetaan.

21 §
Tietosuojaviranomaisen ennakkokuuleminen
Rekisterinpitäjän tai henkilötietojen käsittelijän on kuultava tietosuojavaltuutettua ennen
henkilötietojen käsittelyä, jos:
1) 20 §:n 2 momentissa tarkoitetun kirjallisen vaikutusarvioinnin mukaan suunnitelluista
suojatoimenpiteistä huolimatta käsittely aiheuttaa merkittävän riskin rekisteröidyn oikeuksille; tai
2) tietojen käsittely erityisesti uusien tekniikoiden, mekanismien tai menettelyjen käyttämisen
johdosta aiheuttaa merkittävän riskin rekisteröityjen oikeuksien kannalta.
Rekisterinpitäjän on toimitettava tietosuojavaltuutetulle 20 §:n 2 momentissa tarkoitettu
vaikutustenarviointi ja pyynnöstä muut sellaiset tiedot, joiden avulla tietosuojavaltuutettu voi
arvioida henkilötietojen käsittelyn lainmukaisuutta.
Jos tietosuojavaltuutettu katsoo, että 1 momentissa tarkoitettu käsittely muodostuisi tämän lain
vastaiseksi, tietosuojavaltuutetun tulee antaa kuuden viikon kuluessa kuulemispyynnön
vastaanottamisesta rekisterinpitäjälle ja mahdolliselle henkilötietojen käsittelijälle ohjausta käsittelyn
saattamiseksi lainmukaiseksi. Määräaikaa voidaan jatkaa kuukaudella, jos suunnitellun käsittelyn
monimutkaisuus sitä edellyttää. Tietosuojavaltuutetun on ilmoitettava rekisterinpitäjälle ja
mahdolliselle henkilötietojen käsittelijälle määräajan jatkamisesta sekä viivästymisen syistä
kuukauden kuluessa kuulemispyynnön vastaanottamisesta.

4 luku
Rekisteröidyn oikeudet
22 §
Tietosuojaseloste ja ilmoitusvelvollisuus
Rekisterinpitäjän on ylläpidettävä sen vastuulle kuuluvasta henkilötietojen käsittelystä kirjallista
selostetta, joka on asetettava julkisesti saataville ja jossa on ainakin seuraavat tiedot:
1) rekisterinpitäjän ja tietosuojavastaavan yhteystiedot sekä, jos rekisterinpitäjä katsoo sen
tarpeelliseksi, tietosuojavastaavan nimi;
2) yhteisrekisterinpitäjien yhteyspisteenä toimivan rekisterinpitäjän nimi ja yhteystiedot sekä tieto
siitä, että rekisteröity voi käyttää tämän lain mukaisia oikeuksiaan suhteessa kuhunkin
rekisterinpitäjään;
3) henkilötietojen käsittelyn tarkoitukset ja oikeusperuste;
4) henkilötietojen säilytysaika, tai jos sitä ei ole määritelty, säilytysajan määrittämiskriteerit;
5) mahdolliset henkilötietojen säännönmukaiset vastaanottajat tai vastaanottajaryhmät;
6) tieto siitä, että rekisteröidyllä on oikeus pyytää rekisterinpitäjältä pääsy häntä itseään koskeviin
henkilötietoihin sekä oikeus pyytää kyseisten henkilötietojen oikaisemista, poistamista tai niiden
käsittelyn rajoittamista;
7) tieto siitä, että rekisteröidyllä on oikeus tehdä 56 §:ssä tarkoitettu toimenpidepyyntö
tietosuojavaltuutetulle, ja valtuutetun yhteystiedot.
Rekisterinpitäjän on annettava rekisteröidylle 1 momentissa tarkoitettu seloste ja muut tarpeelliset
tiedot tässä luvussa säädettyjen rekisteröidyn oikeuksien käyttämiseksi, jos näiden tietojen
antaminen on yksittäistapauksessa tarpeen mainittujen oikeuksien käyttämisen mahdollistamiseksi.
Rekisterinpitäjä voi jättää tiedot antamatta kokonaan tai osittain, jos se on välttämätöntä 28 §:ssä
mainituilla perusteilla.

23 §
Rekisteröidyn tarkastusoikeus
Jokaisella on oikeus saada rekisterinpitäjältä tieto siitä, käsitelläänkö häntä koskevia henkilötietoja.
Jos kyseisiä tietoja käsitellään, rekisteröidyllä on oikeus saada rekisterinpitäjältä seuraavat tiedot:
1) käsiteltävät henkilötiedot ja kaikki tietojen alkuperästä käytettävissä olevat tiedot;
2) käsittelyn tarkoitukset ja oikeusperuste;
3) käsittelyn kohteena olevat henkilötietoryhmät;
4) vastaanottajat tai vastaanottajaryhmät, joille rekisteröidyn henkilötietoja on luovutettu;
5) henkilötietojen säilytysaika, tai jos sitä ei ole määritelty, säilytysajan määrittämiskriteerit;
6) rekisteröidyn oikeus vaatia rekisterinpitäjältä häntä itseään koskevien henkilötietojen
oikaisemista, poistamista tai niiden käsittelyn rajoittamista;
7) rekisteröidyn oikeus tehdä 56 §:ssä tarkoitettu toimenpidepyyntö tietosuojavaltuutetulle ja
valtuutetun yhteystiedot.
Se, joka haluaa tarkastaa itseään koskevat tiedot 1 momentissa tarkoitetulla tavalla, voi esittää tätä
tarkoittavan pyynnön rekisterinpitäjälle omakätisesti allekirjoitetulla asiakirjalla tai sitä vastaavalla
varmennetulla tavalla tai henkilökohtaisesti rekisterinpitäjän luona.

24 §
Tarkastusoikeuden rajoitukset
Rekisteröidyn tarkastusoikeutta voidaan kokonaan tai osittain lykätä tai rajoittaa tai se voidaan evätä
siltä osin kuin se on välttämätöntä 28 §:ssä mainituilla perusteilla. Jos rekisteröidyn tarkastusoikeutta
lykätään, rajoitetaan tai se evätään, rekisterinpitäjän on ilman aiheetonta viivytystä ilmoitettava siitä
rekisteröidylle kirjallisella todistuksella. Myös lykkäämisen, rajoittamisen ja epäämisen perustelut on
ilmoitettava, paitsi jos niiden ilmoittaminen vaarantaisi epäämisen tai rajoittamisen tarkoituksen.
Tarkastusoikeuden epäämisenä pidetään myös sitä, että rekisterinpitäjä ei ole kolmen kuukauden
kuluessa pyynnön esittämisestä antanut kirjallista vastausta rekisteröidylle.
Rekisterinpitäjän on ilmoitettava rekisteröidylle tämän oikeudesta tehdä toimenpidepyyntö
tietosuojavaltuutetulle tarkastusoikeuden lykkäämisen, rajoittamisen tai epäämisen johdosta sekä
oikeudesta käyttää tarkastusoikeutta 29 §:n mukaisesti tietosuojavaltuutetun välityksellä.
Rekisterinpitäjän on säilytettävä tieto niistä perusteista, joihin tarkastusoikeuden epääminen tai
rajoittaminen perustuu.

25 §
Henkilötietojen oikaiseminen, poistaminen ja käsittelyn rajoittaminen
Rekisterinpitäjän on oma-aloitteisesti tai rekisteröidyn vaatimuksesta ilman aiheetonta viivytystä
oikaistava tai täydennettävä rekisteröityä koskeva, käsittelyn tarkoituksen kannalta virheellinen tai
puutteellinen henkilötieto.
Rekisterinpitäjän on oma-aloitteisesti tai rekisteröidyn vaatimuksesta ilman aiheetonta viivytystä
poistettava rekisteröityä koskevat henkilötiedot, jos niiden käsittely on vastoin 4 tai 5 §:n, 6 §:n 1 tai
2 momentin taikka 7 tai 11 §:n säännöksiä. Poistamisen sijasta rekisterinpitäjän on kuitenkin
rajoitettava käsittelyä, jos:
1) rekisteröity kiistää tietojen paikkansapitävyyden eikä niiden paikkansapitävyyttä tai
virheellisyyttä voida todentaa; tai
2) henkilötiedot on säilytettävä todistelua varten.
Jos käsittelyä on rajoitettu 2 momentin 1 kohdan nojalla, rekisterinpitäjän on ennen rajoituksen
poistamista ilmoitettava siitä rekisteröidylle.

26 §
Rekisteröidyn vaatimuksen epääminen
Jollei rekisterinpitäjä hyväksy rekisteröidyn vaatimusta henkilötietojen oikaisemisesta,
täydentämisestä, poistamisesta tai niiden käsittelyn rajoittamisesta, rekisterinpitäjän on ilmoitettava
rekisteröidylle kirjallisella todistuksella kieltäytymisestä ja sen perusteista. Tiedot kieltäytymisen
perusteista voidaan kokonaan tai osittain jättää antamatta siltä osin kuin se on välttämätöntä 28
§:ssä mainituilla perusteilla.
Rekisterinpitäjän on ilmoitettava rekisteröidylle tämän oikeudesta tehdä toimenpidepyyntö
tietosuojavaltuutetulle 1 momentissa tarkoitetun kieltäytymisen johdosta sekä oikeudesta käyttää
25 §:ssä tarkoitettuja oikeuksia 29 §:n mukaisesti tietosuojavaltuutetun välityksellä.

27 §
Rekisterinpitäjän velvollisuus ilmoittaa oikaisemisesta, poistamisesta tai
käsittelyn rajoittamisesta
Rekisterinpitäjän on ilmoitettava virheellisten henkilötietojen oikaisemisesta sille viranomaiselle, jolta
virheelliset henkilötiedot ovat peräisin.
Jos henkilötietoja on oikaistu tai poistettu taikka niiden käsittelyä on rajoitettu 25 §:n nojalla,
rekisterinpitäjän on ilmoitettava asiasta niille vastaanottajille, joille rekisterinpitäjä on luovuttanut
kyseisiä tietoja. Vastaanottajan on oikaistava tai poistettava sillä olevat kyseiset henkilötiedot taikka
rajoitettava niiden käsittelyä.

28 §
Rekisteröidyn oikeuksien rajoittaminen
Rekisteröidyn oikeuksia voidaan rajoittaa 22 §:n 2 momentissa, 24 §:n 1 momentissa, 26 §:n
1 momentissa ja 35 §:ssä tarkoitetulla tavalla, jos se rekisteröidyn oikeudet huomioon ottaen on
oikeasuhtaista ja välttämätöntä:
1) rikosten ennalta estämiselle, paljastamiselle, selvittämiselle tai rikoksiin liittyville syytetoimille
taikka rikosoikeudellisten seuraamusten täytäntöönpanolle aiheutuvan haitan välttämiseksi;
2) viranomaisen muun tutkinnan, selvityksen tai vastaavan menettelyn turvaamiseksi;
3) yleisen turvallisuuden suojelemiseksi;
4) kansallisen turvallisuuden suojelemiseksi; tai
5) muiden henkilöiden oikeuksien suojelemiseksi.

29 §
Oikeuksien käyttäminen tietosuojavaltuutetun välityksellä
Rekisteröidyllä on oikeus pyytää tietosuojavaltuutettua tarkastamaan henkilötietojen ja niiden
käsittelyn lainmukaisuus, jos tämän tai muun lain nojalla rekisteröidyn tarkastusoikeutta on lykätty,
rajoitettu tai evätty tai jos rekisterinpitäjä ei hyväksy rekisteröidyn vaatimusta henkilötietojen
oikaisemisesta, täydentämisestä, poistamisesta tai niiden käsittelyn rajoittamisesta.
Jos rekisteröity käyttää 1 momentissa tarkoitettua oikeuttaan, tietosuojavaltuutetun on kohtuullisen
ajan kuluessa ilmoitettava rekisteröidylle toimenpiteistä, joihin se on ryhtynyt. Tietosuojavaltuutetun
on myös ilmoitettava rekisteröidylle hänen oikeudestaan tehdä tietosuojavaltuutetulle 56 §:ssä
tarkoitettu toimenpidepyyntö.

30 §
Rekisteröidyn oikeuksien käytön edistäminen ja toimenpiteiden
maksuttomuus
Rekisterinpitäjän on edistettävä rekisteröityjen mahdollisuuksia käyttää tässä luvussa tarkoitettuja
oikeuksia. Kaikki rekisteröidylle annettavat ilmoitukset ja henkilötietojen käsittelyä koskevat tiedot
on annettava tiiviisti esitetyssä, ymmärrettävässä ja helposti saatavilla olevassa muodossa selkeällä
ja yksinkertaisella kielellä.
Rekisteröidylle tämän lain mukaisesti annettavat ilmoitukset ja tiedot sekä rekisteröidyn tämän lain
mukaisesti tekemien pyyntöjen käsitteleminen ovat rekisteröidylle maksuttomia. Jos rekisteröidyn
pyynnöt ovat niiden toistuvuudesta tai muusta syystä ilmeisen kohtuuttomia tai perusteettomia,
rekisterinpitäjä voi kuitenkin periä toimenpiteestä maksun. Maksun määrän perusteista säädetään
valtion maksuperustelaissa (150/1992).
Jos rekisterinpitäjä perii maksun 2 momentin nojalla, sen on tarvittaessa osoitettava pyynnön
ilmeinen perusteettomuus tai kohtuuttomuus.

5 luku
Tietoturvallisuus
31 §
Henkilötietojen suojaaminen
Rekisterinpitäjän ja henkilötietojen käsittelijän tulee teknisin ja organisatorisin toimenpitein huolehtia
henkilötietojen riittävästä suojaamisesta ottaen huomioon käsittelystä rekisteröidyn
oikeuksille aiheutuva riski. Henkilötiedot on erityisesti suojattava oikeudettomalta käsittelyltä sekä
vahingossa tapahtuvalta häviämiseltä, tuhoutumiselta ja vahingoittumiselta. Toimenpiteitä
suunniteltaessa ja toteutettaessa tulee ottaa huomioon:
1) uusin tekniikka;
2) toimenpiteiden toteuttamiskustannukset;
3) käsittelyn luonne, laajuus, asiayhteys ja tarkoitukset;
4) luonnollisen henkilön oikeuksiin kohdistuvat todennäköisyydeltään ja vakavuudeltaan vaihtelevat
riskit.

32 §
Henkilötietojen suojaaminen automatisoidussa käsittelyssä
Sen lisäksi, mitä 31 §:ssä säädetään, automatisoidun käsittelyn osalta rekisterinpitäjän tai
henkilötietojen käsittelijän on toteutettava riskien arvioinnin pohjalta toimenpiteet, joiden
tarkoituksena on:

Sisällysluettelo
1054/2018
1 luku - Yleiset säännökset
1 § - Soveltamisala
2 § - Suhde muuhun lainsäädäntöön
3 § - Määritelmät

2 luku - Henkilötietojen käsittelyä
koskevat periaatteet
4 § - Lainmukaisuusvaatimus
5 § - Käyttötarkoitussidonnaisuus
6 § - Tarpeellisuusvaatimus
7 § - Virheettömyysvaatimus
8 § - Eräiden henkilötietojen erottaminen
toisistaan
9 § - Siirrettävien tai saataville asetettavien
henkilötietojen laadun varmentaminen
10 § - Ilmoittamisvelvollisuus käsittelyn
erityisistä edellytyksistä
11 § - Erityisiä henkilötietoryhmiä koskeva
käsittely
12 § - Henkilötunnuksen käsittely

Sivun alkuun

1) evätä asiattomilta pääsy käsittelyyn käytettäviin laitteisiin;
2) estää tietovälineiden luvaton lukeminen, jäljentäminen, muuttaminen ja poistaminen;
3) estää henkilötietojen luvaton syöttäminen järjestelmään sekä järjestelmään tallennettujen
henkilötietojen luvaton tarkastelu, muuttaminen ja poistaminen;
4) estää asiattomia käyttämästä automatisoituja käsittelyjärjestelmiä tiedonsiirtolaitteiden avulla;
5) varmistaa, että automatisoidun käsittelyjärjestelmän käyttöön oikeutetut henkilöt pääsevät
ainoastaan käyttöoikeuksiensa piiriin kuuluviin henkilötietoihin;
6) varmistaa, että on mahdollista tarkastaa ja todeta, mille tahoille henkilötietoja on siirretty tai
asetettu saataville tai voidaan siirtää tai asettaa saataville tiedonsiirtolaitteiden avulla;
7) varmistaa, että jälkikäteen on mahdollista tarkistaa ja todeta, mitä henkilötietoja on syötetty
automatisoituihin käsittelyjärjestelmiin, milloin niitä on syötetty ja kuka niitä on syöttänyt;
8) estää henkilötietojen oikeudeton lukeminen, jäljentäminen, muuttaminen ja poistaminen tietoja
siirrettäessä tai tietovälineitä kuljetettaessa;
9) varmistaa, että käytetyt järjestelmät voidaan häiriön tapahtuessa palauttaa entiselleen;
10) varmistaa, että järjestelmä toimii, havaituista toimintojen virheistä ilmoitetaan ja järjestelmän
toimintahäiriö ei voi vahingoittaa tallennettuja henkilötietoja.

33 §
Henkilötietojen käsittelijän velvollisuus ilmoittaa tietoturvaloukkauksesta
Henkilötietojen käsittelijän on henkilötietojen tietoturvaloukkauksesta tiedon saatuaan ilman
aiheetonta viivytystä ilmoitettava loukkauksesta rekisterinpitäjälle.

34 §
Rekisterinpitäjän velvollisuus ilmoittaa tietoturvaloukkauksesta
tietosuojavaltuutetulle
Rekisterinpitäjän on ilmoitettava henkilötietojen tietoturvaloukkauksesta tietosuojavaltuutetulle,
paitsi jos loukkauksesta ei todennäköisesti aiheudu vaaraa rekisteröidyn oikeuksille.
Rekisterinpitäjän on tehtävä 1 momentissa tarkoitettu ilmoitus ilman aiheetonta viivytystä ja
mahdollisuuksien mukaan 72 tunnin kuluessa saatuaan tietoturvaloukkauksen tietoonsa. Jos
ilmoitus tietosuojavaltuutetulle tehdään tätä myöhemmin, ilmoituksessa on kerrottava viivytyksen
syyt.
Rekisterinpitäjän on säilytettävä tiedot tietoturvaloukkauksista ja niihin liittyvistä seikoista, niiden
vaikutuksista ja toteutetuista korjaavista toimenpiteistä.

35 §
Rekisterinpitäjän velvollisuus ilmoittaa tietoturvaloukkauksesta rekisteröidylle
Rekisterinpitäjän on ilman aiheetonta viivytystä ilmoitettava henkilötietojen
tietoturvaloukkauksesta rekisteröidylle, jos tietoturvaloukkaus todennäköisesti aiheuttaa
merkittävän riskin rekisteröidyn oikeuksille. Ilmoittamisvelvollisuutta ei kuitenkaan ole, jos:
1) rekisterinpitäjä on toteuttanut loukkauksen kohteena oleviin henkilötietoihin niiden väärinkäyttöä
tehokkaasti estäviä asianmukaisia teknisiä ja organisatorisia suojatoimenpiteitä; tai
2) rekisterinpitäjä on loukkauksen jälkeen ryhtynyt toimenpiteisiin sen varmistamiseksi, ettei
loukkaus todennäköisesti aiheuta riskiä rekisteröidyn oikeuksien toteutumiselle.
Rekisterinpitäjä voi rekisteröidylle tehtävän ilmoituksen sijasta tiedottaa tietoturvaloukkauksesta
julkisella ilmoituksella, jos ilmoituksen tekeminen rekisteröidyille vaatisi kohtuutonta vaivaa.
Rekisteröidylle ilmoittamista voidaan lykätä tai rajoittaa tai se voidaan jättää tekemättä, jos 28 §:n
mukaiset edellytykset täyttyvät.

36 §
Rekisterinpitäjän velvollisuus ilmoittaa tietoturvaloukkauksesta toiselle
rekisterinpitäjälle
Rekisterinpitäjän on ilman aiheetonta viivytystä ilmoitettava henkilötietojen
tietoturvaloukkauksesta sellaiselle Suomessa tai toisessa EU:n jäsenvaltiossa sijaitsevalle
rekisterinpitäjälle, jonka toimittamiin tai jolle toimitettuihin tietoihin loukkaus kohdistuu.

37 §
Tietoturvaloukkauksesta annettavan ilmoituksen sisältö
Edellä 34 §:ssä tarkoitetussa ilmoituksessa tietosuojavaltuutetulle ja 36 §:ssä tarkoitetussa
ilmoituksessa Suomessa tai toisessa EU:n jäsenvaltiossa sijaitsevalle rekisterinpitäjälle on kuvattava
henkilötietojen tietoturvaloukkaus. Kuvaukseen on mahdollisuuksien mukaan sisällytettävä tiedot
asianomaisten rekisteröityjen ryhmistä, rekisteröityjen arvioidusta lukumäärästä,
henkilötietotyyppien ryhmistä ja henkilötietojen arvioidusta lukumäärästä.
Edellä 35 §:ssä tarkoitetussa rekisteröidylle annettavassa ilmoituksessa on kuvattava
tietoturvaloukkauksen luonne.
Edellä 1 ja 2 momentissa tarkoitetuista ilmoituksista on lisäksi käytävä ilmi:
1) tietosuojavastaavan nimi ja yhteystiedot tai muu yhteyspiste, josta voi saada lisätietoa;
2) tietoturvaloukkauksen todennäköiset seuraukset;
3) toimenpiteet, jotka rekisterinpitäjä on toteuttanut tai joita se on ehdottanut
tietoturvaloukkauksen johdosta ja tarvittaessa toimenpiteet sen haittavaikutusten lieventämiseksi.
Tietosuojavaltuutetulle ja Suomessa tai toisessa EU:n jäsenvaltiossa sijaitsevalle rekisterinpitäjälle
annettavat tiedot voidaan toimittaa vaiheittain siltä osin kuin niitä ei ole mahdollista toimittaa
samanaikaisesti.

6 luku
Tietosuojavastaava
38 §
Tietosuojavastaavan nimeäminen
Rekisterinpitäjän on nimettävä tietosuojavastaava. Tietosuojavastaavalla on oltava riittävä
asiantuntemus henkilötietojen käsittelyä koskevasta lainsäädännöstä ja alan käytänteistä sekä
valmiudet hoitaa 40 §:ssä tarkoitetut tehtävät. Yksi tietosuojavastaava voidaan nimetä useaa
toimivaltaista viranomaista varten, jos se on perusteltua viranomaisten organisaatiorakenne ja koko
huomioon ottaen.
Rekisterinpitäjän on ilmoitettava tietosuojavastaavan yhteystiedot tietosuojavaltuutetulle.

39 §
Tietosuojavastaavan asema
Rekisterinpitäjän on otettava tietosuojavastaava asianmukaisesti ja riittävän ajoissa mukaan kaikkien
henkilötietojen suojaa koskevien kysymysten käsittelyyn.
Rekisterinpitäjän on turvattava tietosuojavastaavan toimintaedellytykset tälle 40 §:ssä säädettyjen
tehtävien hoitamiseksi sekä annettava pääsy henkilötietoihin ja käsittelytoimiin.

40 §
Tietosuojavastaavan tehtävät
Tietosuojavastaavan tehtävänä on:
1) neuvoa rekisterinpitäjää ja henkilötietoja sen palveluksessa käsitteleviä henkilötietojen suojaa
koskevissa asioissa;
2) valvoa henkilötietojen käsittelyä koskevan sääntelyn ja rekisterinpitäjän henkilötietojen
käsittelyyn liittyvien menettelytapojen noudattamista;
3) antaa pyydettäessä neuvoja tietosuojaa koskevasta vaikutustenarvioinnista ja valvoa, että se
toteutetaan 20 §:ssä säädetyn mukaisesti;
4) tehdä yhteistyötä tietosuojavaltuutetun kanssa ja toimia sen yhteyspisteenä henkilötietojen
käsittelyyn liittyvissä kysymyksissä.
Tietosuojavastaavan tehtävät eivät ulotu tuomioistuinten lainkäyttötoimintaan eikä valtioneuvoston
oikeuskanslerin ja eduskunnan oikeusasiamiehen laillisuusvalvontaan.

7 luku
Henkilötietojen siirrot kolmansiin maihin ja kansainvälisille
järjestöille
41 §
Henkilötietojen siirtoja koskevat yleiset periaatteet
Toimivaltainen viranomainen saa siirtää henkilötietoja kolmanteen maahan tai kansainväliselle
järjestölle vain, jos tässä laissa tarkoitettuun henkilötietojen käsittelyyn sovellettavia muita
säännöksiä noudatetaan ja:
1) siirto on tarpeen 1 §:n 1 momentissa mainittua tarkoitusta varten;
2) henkilötiedot siirretään kolmannen maan rekisterinpitäjälle tai kansainväliselle järjestölle, joka on
toimivaltainen käsittelemään henkilötietoja 1 §:n 1 momentissa mainitussa tarkoituksessa; ja
3) tietosuojan riittävyydestä on rikosasioiden tietosuojadirektiivin 36 artiklassa tarkoitettu
Euroopan komission (komissio) voimassa oleva päätös tai jollei tällaista päätöstä ole tehty,
asianmukaiset suojatoimet ovat olemassa tämän lain 42 §:n mukaisesti, tai jos 43 §:ssä säädetyt
erityistilanteita koskevat poikkeukset tulevat sovellettaviksi.
Jos henkilötiedot on saatu toisesta EU:n jäsenvaltiosta, siirron edellytyksenä on lisäksi, että
kyseinen jäsenvaltio on antanut siirrolle luvan. Siirto, joka tehdään ilman tällaista lupaa, on sallittu
vain, jos se on välttämätön jonkin valtion yleiseen turvallisuuteen tai EU:n jäsenvaltion olennaisiin
etuihin kohdistuvan välittömän ja vakavan uhan estämiseksi, eikä lupaa voida saada ajoissa. Siirrosta
on ilmoitettava viipymättä ennakkoluvan antamisesta vastaavalle viranomaiselle.
Jos henkilötiedot siirretään edelleen muuhun kolmanteen maahan tai muulle kansainväliselle
järjestölle, alkuperäisen siirron toteuttanut toimivaltainen viranomainen voi antaa luvan edelleen
siirtämiselle noudattaen 1 ja 2 momenttia ja ottaen asianmukaisesti huomioon rikoksen
vakavuuden, henkilötietojen alkuperäisen siirron tarkoituksen ja henkilötietojen suojan tason siinä
kolmannessa maassa tai kansainvälisessä järjestössä, johon tai jolle tiedot siirretään edelleen sekä
muut merkittävät seikat.

42 §
Siirto asianmukaisten suojatoimien perusteella
Jos komissio ei ole tehnyt 41 §:n 1 momentin 3 kohdassa tarkoitettua päätöstä, henkilötietoja
voidaan siirtää kolmanteen maahan tai kansainväliselle järjestölle, jos muut 41 §:ssä säädetyt
edellytykset täyttyvät, ja:
1) oikeudellisesti sitovassa asiakirjassa määrätään asianmukaisista henkilötietojen suojatoimista; tai
2) rekisterinpitäjä kaikkia henkilötietojen siirtämiseen liittyviä seikkoja arvioituaan katsoo, että
henkilötietojen suojaamiseksi on toteutettu asianmukaiset suojatoimet.
Rekisterinpitäjän on ilmoitettava tietosuojavaltuutetulle 1 momentin 2 kohdan perusteella tehtyjen
siirtojen sarjat. Siirroista on säilytettävä seuraavat tiedot ja ne on asetettava pyynnöstä
tietosuojavaltuutetun saataville:
1) siirtojen päivämäärät ja ajankohdat;
2) vastaanottava toimivaltainen viranomainen;
3) siirtojen perusteet; ja
4) siirretyt henkilötiedot.

43 §
Erityistilanteita koskevat poikkeukset
Jos komissio ei ole tehnyt 41 §:n 1 momentin 3 kohdassa tarkoitettua päätöstä eivätkä 42 §:ssä
säädetyt tiedonsiirron edellytykset täyty, henkilötietoja voidaan siirtää kolmanteen maahan tai
kansainväliselle järjestölle vain, jos siirto on välttämätön:
1) rekisteröidyn tai toisen henkilön elintärkeiden etujen suojaamiseksi;
2) rekisteröidyn oikeutettujen ja merkitykseltään painavien etujen turvaamiseksi;
3) EU:n jäsenvaltion tai kolmannen maan yleiseen turvallisuuteen kohdistuvan välittömän ja
vakavan uhkan estämiseksi; tai
4) yksittäistapauksessa 1 §:n 1 momentissa mainittuja tarkoituksia varten tai niihin liittyvien
oikeusvaateiden laatimiseksi, esittämiseksi tai puolustamiseksi.
Henkilötietoja ei kuitenkaan saa siirtää 1 momentin 4 kohdan nojalla, jos asianomaisen rekisteröidyn
oikeuksia on pidettävä siirtoa puoltavaa yleistä etua painavampana.
Siirroista, jotka perustuvat 1 momenttiin, on säilytettävä seuraavat tiedot ja ne on asetettava
pyynnöstä tietosuojavaltuutetun saataville;
1) siirron päivämäärä ja ajankohta;
2) vastaanottava toimivaltainen viranomainen;
3) siirron peruste; ja
4) siirretyt henkilötiedot.

44 §
Henkilötietojen siirto kolmansiin maihin yksityisille ja muille vastaanottajille
Sen estämättä, mitä 41 §:n 1 momentin 2 kohdassa säädetään, toimivaltainen viranomainen voi
yksittäisessä tapauksessa siirtää henkilötietoja suoraan kolmansiin maihin sijoittautuneille yksityisille
ja muille vastaanottajille, jos tämän lain muita säännöksiä noudatetaan ja:
1) siirto on välttämätön, jotta siirron toteuttava toimivaltainen viranomainen voi hoitaa sille säädetyt
1 §:n 1 momentissa tarkoitetut tehtävänsä;
2) tietoja siirtävä toimivaltainen viranomainen katsoo, että asianomaisen rekisteröidyn oikeudet
eivät syrjäytä yleistä etua, jonka perusteella siirto käsiteltävänä olevassa tapauksessa on tarpeen;
3) tietoja siirtävä toimivaltainen viranomainen katsoo, että siirto kolmannen maan toimivaltaiselle
viranomaiselle olisi asian kiireellisyydestä tai muusta syystä tehoton tai epätarkoituksenmukainen;
4) kolmannen maan viranomaiselle, joka on toimivaltainen 1 §:n 1 momentin mukaisissa
tarkoituksissa, ilmoitetaan siirrosta ilman aiheetonta viivästystä, jollei se olisi tehotonta tai
epätarkoituksenmukaista;
5) tietoja siirtävä toimivaltainen viranomainen ilmoittaa vastaanottajalle, mitä tiettyä tarkoitusta tai
tiettyjä tarkoituksia varten tämä saa käsitellä henkilötietoja, että käsittelyn on oltava välttämätöntä
näitä tarkoituksia varten, ja että tietoja ei saa käsitellä muita tarkoituksia varten; ja
6) siirto ei ole vastoin Suomen kansainvälisiä sopimusvelvoitteita.
Tiedot siirtävän toimivaltaisen viranomaisen on säilytettävä tiedot 1 momentin nojalla tehtävästä
siirrosta ja ilmoitettava siirrosta tietosuojavaltuutetulle.

8 luku
Valvontaviranomainen
45 §
Tietosuojavaltuutettu
Tämän lain noudattamista valvoo tietosuojalain (1050/2018) 8 §:ssä tarkoitettu
tietosuojavaltuutettu.
Tämän lain säännöksiä valvonnasta ei sovelleta tuomioistuimeen, valtioneuvoston oikeuskansleriin
eikä eduskunnan oikeusasiamieheen.
Tietosuojavaltuutettu on itsenäinen ja riippumaton hoitaessaan tässä laissa säädettyjä tehtäviään.

46 §
Tehtävät
Tietosuojavaltuutetun tehtäviin kuuluu tämän lain noudattamisen valvomisen lisäksi:
1) edistää yleistä tietoisuutta henkilötietojen käsittelyyn liittyvistä riskeistä, lainsäädännöstä,
suojatoimista ja oikeuksista;
2) edistää rekisterinpitäjien ja henkilötietojen käsittelijöiden tietoisuutta niille tämän lain mukaan
kuuluvista velvollisuuksista;
3) antaa pyynnöstä rekisteröidyille tietoja heille tämän lain nojalla kuuluvien oikeuksien
käyttämisestä;
4) antaa neuvontaa 21 §:ssä tarkoitetussa ennakkokuulemisessa;
5) tehdä selvityksiä tämän lain noudattamisesta;
6) tarkistaa 29 §:n mukaisesti käsittelyn lainmukaisuus;
7) käsitellä rekisteröidyn ja 56 §:ssä tarkoitetun yhteisön tekemiä toimenpidepyyntöjä;
8) seurata henkilötietojen suojaan vaikuttavaa teknologista ja muuta kehitystä.
Tietosuojavaltuutetun tehtävänä on lisäksi osallistua luonnollisten henkilöiden suojelusta
henkilötietojen käsittelyssä sekä näiden tietojen vapaasta liikkuvuudesta ja direktiivin 95/46/EY
kumoamisesta (yleinen tietosuoja-asetus) annetun Euroopan parlamentin ja neuvoston asetuksen
(EU) 2016/679 68 artiklassa tarkoitetun tietosuojaneuvoston toimintaan. Tietosuojavaltuutettu ei
kuitenkaan vie tietosuojaneuvoston käsiteltäväksi asiaa, jossa on kyse henkilötietojen käsittelystä 1
§:n 2 momentissa tarkoitetun toiminnan yhteydessä.
Tietosuojavaltuutetun toimenpiteet ovat rekisteröidylle ja tietosuojavastaavalle maksuttomia. Jos
rekisteröidyn tai tietosuojavastaavan pyynnöt kuitenkin ovat pyyntöjen toistuvuudesta tai muusta
syystä ilmeisen kohtuuttomia tai perusteettomia, valtuutettu voi periä toimenpiteistä maksun tai
jättää pyynnön kohteena olevan asian tutkimatta. Maksun määrän perusteista säädetään valtion
maksuperustelaissa.
Jos tietosuojavaltuutettu 3 momentissa tarkoitetulla tavalla perii maksun tai jättää asian tutkimatta,
sen on tarvittaessa osoitettava pyynnön ilmeinen perusteettomuus tai kohtuuttomuus.

47 §
Tiedonsaantioikeus
Tietosuojavaltuutetulla on oikeus salassapitosäännösten estämättä saada maksutta 22 §:ssä
tarkoitettu seloste käsittelytoimista, 19 §:ssä tarkoitetut lokitiedot sekä muut tehtäviensä hoidon
kannalta tarpeelliset tiedot.
Tietosuojavaltuutetulla on oikeus saada rekisterinpitäjältä ja henkilötietojen käsittelijältä selvitys
seikoista, jotka ovat tarpeen valtuutetun tehtävien hoitamiseksi.

48 §
Oikeus tehdä tarkastuksia
Tietosuojavaltuutettu voi tehdä tarkastuksen rekisterinpitäjän tai henkilötietojen käsittelijän tiloissa,
jos tarkastus on tarpeen tämän lain noudattamisen valvomiseksi.
Pysyväisluonteiseen asumiseen käytetyssä tilassa tarkastuksen saa toimittaa vain, jos se on
välttämätöntä tarkastuksen kohteena olevien seikkojen selvittämiseksi ja kyseessä olevassa
tapauksessa on olemassa perusteltu ja yksilöity syy epäillä henkilötietojen käsittelyä koskevia
säännöksiä rikotun tai rikottavan tavalla, josta voi olla seuraamuksena rikoslaissa (39/1889)
säädetty vankeusrangaistus.
Tarkastuksessa noudatetaan, mitä hallintolain (434/2003) 39 §:ssä säädetään.

49 §
Virka-apu
Tietosuojavaltuutetulla on oikeus tehtäviensä suorittamiseksi saada pyynnöstä poliisilta virka-apua.

50 §
Asiantuntijoiden käyttö
Tietosuojavaltuutettu voi kuulla ulkopuolisia asiantuntijoita sekä pyytää näiltä lausuntoja.
Tietosuojavaltuutettu voi 48 §:ssä tarkoitetun tarkastuksen yhteydessä käyttää apunaan
ulkopuolista asiantuntijaa. Tietosuojavaltuutettu voi nimetä asiantuntijaksi suostumuksensa
tehtävään antaneen henkilön, jolla on tietosuojavaltuutetun tehtävän hoitamisen kannalta
merkityksellistä asiantuntemusta.
Asiantuntijaan sovelletaan rikosoikeudellista virkavastuuta koskevia säännöksiä hänen
suorittaessaan tässä laissa tarkoitettuja tehtäviä. Vahingonkorvausvastuusta säädetään
vahingonkorvauslaissa (412/1974).

51 §
Toimenpiteet
Tietosuojavaltuutettu voi tämän lain soveltamisalaan kuuluvassa asiassa:
1) antaa rekisterinpitäjälle ohjausta 21 §:ssä tarkoitetussa ennakkokuulemismenettelyssä;
2) ilmoittaa rekisterinpitäjälle tai henkilötietojen käsittelijälle tämän lain väitetystä rikkomisesta;
3) varoittaa rekisterinpitäjää tai henkilötietojen käsittelijää siitä, että aiotut käsittelytoimet voivat olla
tämän lain vastaisia;
4) antaa huomautuksen rekisterinpitäjälle tai henkilötietojen käsittelijälle, jos tämä on käsitellyt
henkilötietoja lainvastaisesti;
5) määrätä rekisterinpitäjä tai henkilötietojen käsittelijä noudattamaan rekisteröidyn pyyntöjä, jotka
koskevat rekisteröidyn tähän lakiin perustuvien oikeuksien käyttöä;
6) määrätä rekisterinpitäjä ilmoittamaan henkilötietojen tietoturvaloukkauksesta rekisteröidylle;
7) asettaa väliaikaisen tai pysyvän kiellon tai muun rajoituksen käsittelylle;
8) määrätä tiedonsiirtojen keskeyttämisestä kolmannessa maassa olevalle vastaanottajalle tai
kansainväliselle järjestölle;
9) määrätä henkilötietojen oikaisemisesta, poistamisesta ja käsittelyn rajoittamisesta sekä niihin
liittyvistä muista toimenpiteistä 25 §:n perusteella;
10) määrätä rekisterinpitäjän tai henkilötietojen käsittelijän saattamaan käsittelytoimet tämän lain
säännösten mukaisiksi, tarvittaessa määrätyllä tavalla ja kohtuullisen määräajan kuluessa.

52 §
Uhkasakko
Tietosuojavaltuutettu voi asettaa 51 §:n 5–10 kohdassa tarkoitetun päätöksen ja 47 §:ään
perustuvaan tietojen luovuttamista koskevan määräyksen tehosteeksi uhkasakon. Uhkasakon
asettamisesta ja tuomitsemisesta maksettavaksi säädetään uhkasakkolaissa (1113/1990).
Uhkasakkoa ei saa asettaa luonnolliselle henkilölle 1 momentissa tarkoitetun tietojen luovuttamista
koskevan määräyksen tehosteeksi, jos henkilöä on aihetta epäillä rikoksesta ja tiedot koskevat
rikosepäilyn kohteena olevaa asiaa.

53 §
Tietosuojavaltuutetun kuuleminen
Tietosuojavaltuutettu voi omasta aloitteestaan tai pyynnöstä antaa lausuntoja 1 §:ssä tarkoitettuun
henkilötietojen käsittelyyn liittyvistä kysymyksistä.
Tietosuojavaltuutetulle on varattava tilaisuus tulla kuulluksi valmisteltaessa 1 §:ssä tarkoitettua
henkilötietojen käsittelyä koskevia lainsäädännöllisiä tai hallinnollisia uudistuksia.

54 §
Keskinäinen avunanto
Tietosuojavaltuutetun on salassapitosäännösten estämättä annettava maksutta toisen EU:n
jäsenvaltion vastaavalle valvontaviranomaiselle tämän valvontatehtävässään välttämättä tarvitsemat
henkilötiedot sekä muut tarpeelliset tiedot, ja tarvittaessa muutoinkin avustettava tätä valvonnan
toteuttamisessa. Tietosuojavaltuutetun on ryhdyttävä muihinkin tarvittaviin toimenpiteisiin
tehokkaan keskinäisen yhteistyön varmistamiseksi.
Tietosuojavaltuutetun on vastattava 1 momentissa tarkoitetun valvontaviranomaisen esittämään
pyyntöön ilman aiheetonta viivytystä ja joka tapauksessa viimeistään kuukauden kuluttua pyynnön
vastaanottamisesta.

9 luku
Oikeusturva
55 §
Lain rikkomista koskeva ilmoitusmenettely
Toimivaltaisella viranomaisella on oltava menettelytavat, joita noudattamalla sille voidaan
luottamuksellisesti ilmoittaa tämän lain epäillystä rikkomisesta. Ilmoitusmenettelyn tulee sisältää
asianmukaiset ja riittävät toimenpiteet, joilla järjestetään ilmoitusten asianmukainen käsittely.
Ilmoitusmenettelyn tulee lisäksi sisältää ohjeet, joilla turvataan ilmoituksen tekijän henkilöllisyyden
suoja.
Toimivaltaisen viranomaisen on säilytettävä 1 momentissa tarkoitettua ilmoitusta koskevat
tarpeelliset tiedot. Tiedot on poistettava viiden vuoden kuluttua ilmoituksen tekemisestä, jollei
tietojen edelleen säilyttäminen ole tarpeen rikostutkinnan, vireillä olevan oikeudenkäynnin,
viranomaistutkinnan taikka ilmoituksen tekijän tai ilmoituksen kohteena olevan henkilön oikeuksien
turvaamiseksi. Tietojen edelleen säilyttämisen tarpeellisuus on tutkittava viimeistään kolmen
vuoden kuluttua edellisestä tarkistamisesta. Tarkistamisesta on tehtävä merkintä.
Kun luonnollinen henkilö on tehnyt toimivaltaiselle viranomaiselle 1 momentissa tarkoitetun
ilmoituksen, ilmoittajan henkilöllisyys on pidettävä salassa, jos henkilöllisyyden paljastamisesta
voidaan olosuhteiden perusteella arvioida aiheutuvan haittaa ilmoittajalle.

56 §
Oikeus saattaa asia tietosuojavaltuutetun käsiteltäväksi
Rekisteröidyllä on oikeus saattaa asia tietosuojavaltuutetun käsiteltäväksi (toimenpidepyyntö), jos
rekisteröity katsoo, että häntä koskevien henkilötietojen käsittelyssä rikotaan tätä tai muuta
henkilötietojen käsittelyä koskevaa lakia. Asian voi rekisteröidyn suostumuksella saattaa
tietosuojavaltuutetun käsiteltäväksi myös yleishyödyllinen henkilötietojen suojaa edistävä yhteisö.

57 §
Toimenpidepyynnön käsitteleminen
Tietosuojavaltuutettu voi keskeyttää asian käsittelyn, jos siihen liittyvä asia on vireillä
tuomioistuimessa. Valtuutetun on kohtuullisen ajan kuluessa ilmoitettava asian vireillepanijalle asian
käsittelemisen etenemisestä, jos asian käsittely viivästyy tarvittavasta lisäselvityksestä tai muusta
syystä johtuen.

58 §
Komission päätökset
Jos tietosuojavaltuutettu katsoo sillä vireillä olevassa asiassa tarpeelliseksi selvittää, onko 41 §:n 1
momentin 3 kohdassa tarkoitettu komission päätös tietosuojan tason riittävyydestä
rikosasioiden tietosuojadirektiivin mukainen, valtuutettu voi hakemuksella saattaa ennakkoratkaisun
pyytämistä koskevan asian Helsingin hallinto-oikeuden ratkaistavaksi.
Hallinto-oikeuden päätökseen saa hakea muutosta valittamalla vain, jos korkein hallintooikeus myöntää valitusluvan.

59 §
Muutoksenhaku
Tietosuojavaltuutetun päätökseen saa hakea muutosta valittamalla hallinto-oikeuteen siten kuin
hallintolainkäyttölaissa (586/1996) säädetään.
Hallinto-oikeuden päätökseen saa hakea muutosta valittamalla vain, jos korkein hallintooikeus myöntää valitusluvan. Myös tietosuojavaltuutettu saa hakea muutosta hallinto-oikeuden
päätökseen.
Tietosuojavaltuutetun päätöksessä voidaan määrätä, että päätöstä on noudatettava
muutoksenhausta huolimatta, jollei valitusviranomainen toisin määrää.

10 luku
Erinäiset säännökset
60 §
Vahingonkorvaus
Rekisterinpitäjä on velvollinen korvaamaan sen taloudellisen ja muun vahingon, joka on
aiheutunut rekisteröidylle tai muulle henkilölle tämän lain vastaisesta henkilötietojen käsittelystä.
Muutoin oikeudesta saada korvaus vahingosta säädetään vahingonkorvauslaissa.

61 §
Rangaistussäännökset
Rangaistus tietosuojarikoksesta säädetään rikoslain 38 luvun 9 §:ssä. Rangaistus
viestintäsalaisuuden loukkauksesta säädetään mainitun lain 38 luvun 3 §:ssä, törkeästä
viestintäsalaisuuden loukkauksesta 4 §:ssä, tietomurrosta 8 §:ssä ja törkeästä tietomurrosta 8 a
§:ssä. Rangaistus tämän lain 55 §:n 3 momentissa säädetyn salassapitovelvollisuuden ja 62 §:ssä
tarkoitetun vaitiolovelvollisuuden rikkomisesta tuomitaan rikoslain 38 luvun 1 tai 2 §:n mukaan, jollei
teko ole rangaistava mainitun lain 40 luvun 5 §:n mukaan tai siitä muualla laissa säädetä
ankarampaa rangaistusta.

62 §
Vaitiolovelvollisuus
Vaitiolovelvollisuudesta ja tietojen hyväksikäyttökiellosta säädetään viranomaisten toiminnan
julkisuudesta annetun lain (621/1999) 23 §:ssä.

11 luku
Voimaantulo ja siirtymäsäännökset
63 §
Voimaantulo
Tämä laki tulee voimaan 1 päivänä tammikuuta 2019.

64 §
Siirtymäsäännökset
Ennen 6 päivää toukokuuta 2016 luodut automatisoidut käsittelyjärjestelmät on saatettava 19 §:n
mukaisiksi viimeistään 6 päivänä toukokuuta 2023.
HE 31/2018
HaVM 14/2018
EV 113/2018
Euroopan parlamentin ja neuvoston direktiivi 2016/680/EU (320160680); EUVL L 119, 4.5.2016,
s. 89
Helsingissä 5 päivänä joulukuuta 2018
Tasavallan Presidentti
Sauli Niinistö
Oikeusministeri
Antti Häkkänen

OLET TÄSSÄ: Finlex › Lainsäädäntö › Säädökset alkuperäisinä › 2018 › 1054/2018

LAINSÄÄDÄNTÖ
Ajantasainen
lainsäädäntö
Säädökset alkuperäisinä
Sähköinen
säädöskokoelma
Säädösmuutosten
hakemisto

OIKEUSKÄYTÄNTÖ
Korkein oikeus
Korkein hallinto-oikeus
Hovioikeudet
Hallinto-oikeudet
Markkinaoikeus
Työtuomioistuin

Säädöskäännökset

Vakuutusoikeus

Saamenkieliset
säädökset

Eurooppa-tuomioistuimet
Oikeuskäytäntö
kirjallisuudessa

VIRANOMAISET
Viranomaisten
määräyskokoelmat
Työehtosopimukset
Valtioneuvoston
oikeuskansleri
Tietosuojalautakunta
Tietosuojavaltuutettu

VALTIOSOPIMUKSET
Valtiosopimukset
Valtiosopimukset
viitetietokanta
Sähköinen sopimussarja

HALLITUKSEN
ESITYKSET
Hallituksen esitykset
JULKAISUT
Lainvalmistelun
prosessiopas
Hallituksen esitysten
laatimisohjeet
Lainkirjoittajan opas

FINLEX®
Uutisarkisto
RSS-syötteet
Ohjeita
Palaute
Käyttöehdot
Saavutettavuusseloste
Sivukartta

Yhdenvertaisuuden
arviointi
Säädösvalmistelun
kuulemisopas
Kokeilulakiopas

Finlex ® on oikeusministeriön omistama oikeudellisen aineiston julkinen ja maksuton Internet-palvelu.
Finlexin sisällön tuottaa ja sitä ylläpitää Edita Publishing Oy. Oikeusministeriö tai Edita eivät vastaa tietokantojen sisällössä
mahdollisesti esiintyvistä virheistä, niiden käytöstä käyttäjälle aiheutuvista välittömistä tai välillisistä vahingoista tai Internettietoverkossa esiintyvistä käyttökatkoista tai muista häiriöistä.

