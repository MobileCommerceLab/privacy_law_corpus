Na osnovu člana 52. stav 9. Zakona o zaštiti podataka o ličnosti („Službeni glasnik
RS”, broj 87/18) i člana 33. stav 5. Zakona o slobodnom pristupu informacijama od javnog
značaja („Službeni glasnik RS”, br. 120/04, 54/07, 104/09 i 36/10),
Poverenik za informacije od javnog značaja i zaštitu podataka o ličnosti donosi
PRAVILNIK
o obrascu obaveštenja o povredi podataka o ličnosti i načinu obaveštavanja
Poverenika za informacije od javnog značaja i zaštitu podataka o ličnosti o povredi
podataka o ličnosti
Član 1.
Ovim pravilnikom utvrđuje se obrazac obaveštenja o povredi podataka o ličnosti (u
daljem tekstu: obrazac obaveštenja) i način obaveštavanja Poverenika za informacije od
javnog značaja i zaštitu podataka o ličnosti (u daljem tekstu: Poverenik) o povredi podataka o
ličnosti.
Član 2.
Obrazac obaveštenja sadrži:
1) Podatke o rukovaocu:
(1) naziv rukovaoca;
(2) adresa i sedište;
(3) ime i kontakt podatke lica za zaštitu podataka o ličnosti rukovaoca, ako je ono određeno,
ili informacije o drugom načinu na koji se mogu dobiti podaci o povredi.
2) Podatke o povredi podataka:
(1) opis prirode povrede podataka, uključujući okolnosti koje se odnose na povredu;
(2) vrsta podataka o ličnosti;
(3) broj lica na koja se podaci odnose;
(4) broj podataka o ličnosti čija je bezbednost povređena;
(5) datum i vreme povrede bezbednosti podataka (ukoliko je poznat, ili prema proceni).
3) Opis mogućih posledica povrede.
4) Opis mera koje je rukovalac preduzeo ili čije je preduzimanje predloženo.
5) Ostale podatke od značaja za obaveštavanje o povredi podataka.
Obrazac obaveštenja odštampan je uz ovaj pravilnik i čini njegov sastavni deo.
Član 3.

Rukovalac dostavlja Povereniku obaveštenje o povredi podataka o ličnosti na obrascu
iz člana 2. ovog pravilnika u roku od 72 časa od saznanja za povredu.
U slučaju da rukovalac u trenutku dostavljanja obaveštenja Povereniku ne može da
unese sve podatke, dužan je da ih naknadno dostavi na isti način na koji je dostavio
obaveštenje.
Rukovalac koji ne postupi u propisanom roku, dužan je da obrazloži razloge zbog
kojih nije postupio u tom roku.
Član 4.
Uz obaveštenje rukovalac dostavlja i evidencije radnji obrade koje se odnose na
podatke koji su bili predmet povrede podataka o ličnosti, a koje rukovalac vodi u skladu sa
članom 47. Zakona o zaštiti podataka o ličnosti (u daljem tekstu: Zakon).
Rukovalac dostavlja i drugu dokumentaciju, po nalogu Poverenika, ili na sopstvenu
inicijativu.
Član 5.
Rukovalac dostavlja Povereniku obaveštenje o povredi podataka u pisanom obliku,
neposredno ili putem pošte.
Rukovalac može da dostavi i skenirani primerak obaveštenja na imejl adresu:
povredapodataka@poverenik.rs.
Član 6.
Ovaj pravilnik stupa na snagu osmog dana od dana objavljivanja u „Službenom
glasniku Republike Srbije”, a primenjuje se od dana primene Zakona o zaštiti podataka o
ličnosti („Službeni glasnik RS”, broj 87/18).

Broj 021-00-10/2019-04
U Beogradu, 31. maja 2019. godine
Zamenica poverenika,

Stanojla Mandić, s.r.

Prilog: Obrazac obaveštenja o povredi podataka o ličnosti

1) Podaci o rukovaocu:
(1) naziv rukovaoca
(2) adresa/sedište
(3) ime i kontakt podaci lica za zaštitu podataka o ličnosti rukovaoca ili informacije o
drugom načinu na koji se mogu dobiti podaci o povredi
2) Podaci o povredi podataka:
(1) opis prirode povrede podataka, uključujući okolnosti koje se odnose na povredu
(2) vrsta podataka o ličnosti
(3) broj lica na koja se podaci odnose
(4) broj podataka o ličnosti čija je bezbednost povređena
(5) datum i vreme povrede bezbednosti podataka (ukoliko je poznat, ili prema
proceni)
3) Opis mogućih posledica povrede
4) Opis mera koje je rukovalac preduzeo ili čije je preduzimanje predloženo
5) Ostali podaci od značaja za obaveštavanje o povredi podataka
Prilog:

U ________, dana ___________. godine
Za RUKOVAOCA
______________________
Ime i prezime
________________

Potpis

