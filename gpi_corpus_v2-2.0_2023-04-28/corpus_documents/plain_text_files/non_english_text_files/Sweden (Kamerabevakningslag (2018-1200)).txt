Lyssna

Lättläst

Teckenspråk

In English

Other languages

Sök på riksdagen.se

Start

Ledamöter & partier

Utskotten & EU-nämnden

Debatter & beslut

Dokument & lagar

Ordbok

Sök

Så funkar riksdagen

Webb-tv

Start / Dokument & lagar / Kamerabevakningslag (2018:1200)

Kamerabevakningslag (2018:1200)
t.o.m. SFS 2020:519

SFS nr: 2018:1200
Departement/myndighet: Justitiedepartementet L6
Utfärdad: 2018-06-20
Ändrad: t.o.m. SFS 2020:519
Ändringsregister: SFSR (Regeringskansliet)
Källa: Fulltext (Regeringskansliet)

Innehåll:
Övergångsbestämmelser

Allmänna bestämmelser
1 § I denna lag finns bestämmelser om kamerabevakning som
- kompletterar Europaparlamentets och rådets förordning (EU) 2016/679 av den
27 april 2016 om skydd för fysiska personer med avseende på behandling av
personuppgifter och om det fria flödet av sådana uppgifter och om upphävande
av direktiv 95/46/EG (allmän dataskyddsförordning), här benämnd EU:s
dataskyddsförordning, och
- genomför Europaparlamentets och rådets direktiv (EU) 2016/680 av den 27
april 2016 om skydd för fysiska personer med avseende på behöriga
myndigheters behandling av personuppgifter för att förebygga, förhindra, utreda,
avslöja eller lagföra brott eller verkställa straffrättsliga påföljder, och det fria flödet
av sådana uppgifter och om upphävande av rådets rambeslut 2008/977/RIF, här
benämnt EU:s dataskyddsdirektiv.
I lagen finns också bestämmelser om sådan kamerabevakning som inte omfattas
av EU:s dataskyddsförordning eller EU:s dataskyddsdirektiv.

Lagens syfte
2 § Syftet med denna lag är att tillgodose behovet av kamerabevakning för
berättigade ändamål och att skydda fysiska personer mot otillbörligt intrång i den
personliga integriteten vid sådan bevakning.

Kamerabevakning
3 § Med kamerabevakning avses
1. att en tv-kamera, ett annat optisk-elektroniskt instrument eller en därmed
jämförbar utrustning, utan att manövreras på platsen, används på ett sätt som
innebär varaktig eller regelbundet upprepad personbevakning,
2. att en separat teknisk anordning för avlyssning eller upptagning av ljud
används i samband med sådan användning av utrustning som avses i 1, eller
3. att en separat teknisk anordning används för att behandla bild- och
ljudmaterial som tagits upp med sådan utrustning som avses i 1 eller 2.

Lagens tillämpningsområde
4 § Lagen gäller endast om
1. kamerabevakning enligt 3 § 1 eller 2 sker med utrustning som finns i Sverige
och den som bedriver bevakningen är etablerad i Sverige eller i tredjeland, eller
2. kamerabevakning enligt 3 § 3 avser behandling av bild- och ljudmaterial som
tagits upp vid bevakning som avses i 1 och behandlingen utförs av den som
bedriver bevakningen eller för hans eller hennes räkning.
5 § Lagen gäller inte vid
1. kamerabevakning som en fysisk person utför som ett led i en verksamhet av
rent privat natur eller som har samband med hans eller hennes hushåll,
2. hemlig kameraövervakning enligt 27 kap. rättegångsbalken eller lagen
(2007:979) om åtgärder för att förhindra vissa särskilt allvarliga brott,
3. kamerabevakning som sker i en verksamhet som omfattas av
tryckfrihetsförordningen eller yttrandefrihetsgrundlagen, eller
4. kamerabevakning som sker för journalistiska ändamål eller för akademiskt,
konstnärligt eller litterärt skapande.

Lagens förhållande till annan dataskyddsreglering
6 § Utöver vad som föreskrivs i denna lag gäller
1. EU:s dataskyddsförordning, lagen (2018:218) med kompletterande
bestämmelser till EU:s dataskyddsförordning, föreskrifter som har meddelats i
anslutning till den lagen och andra föreskrifter som kompletterar
dataskyddsförordningen,
2. brottsdatalagen (2018:1177), föreskrifter som har meddelats i anslutning till
den lagen och andra föreskrifter som genomför EU:s dataskyddsdirektiv, och
3. föreskrifter om sådan behandling av personuppgifter som inte omfattas av
dataskyddsförordningens eller brottsdatalagens tillämpningsområde.

Tillstånd till kamerabevakning
Krav på tillstånd
7 § Tillstånd till kamerabevakning av en plats dit allmänheten har tillträde krävs,
om bevakningen ska bedrivas av
1. en myndighet, eller
2. någon annan än en myndighet vid utförande av en uppgift av allmänt
intresse som följer av lag eller annan författning, kollektivavtal eller beslut som
meddelats med stöd av lag eller annan författning.

Förutsättningar för tillstånd
8 § Tillstånd till kamerabevakning ska ges om intresset av sådan bevakning
väger tyngre än den enskildes intresse av att inte bli bevakad.
Vid bedömningen av intresset av kamerabevakning ska det särskilt beaktas om
bevakningen behövs för att
1. förebygga, förhindra eller upptäcka brottslig verksamhet eller utreda eller
lagföra brott på en brottsutsatt plats eller på en annan plats där det av särskild
anledning finns risk för angrepp på någons liv, hälsa eller trygghet eller på
egendom,
2. förebygga, förhindra eller upptäcka störningar av allmän ordning och
säkerhet eller begränsa verkningarna av sådana störningar,
3. utöva kontrollverksamhet,
4. förebygga, förhindra eller upptäcka olyckor eller begränsa verkningarna av
inträffade olyckor, eller
5. tillgodose andra därmed jämförliga ändamål.
Vid bedömningen av den enskildes intresse av att inte bli bevakad ska det särskilt
beaktas
1. hur bevakningen ska utföras,
2. om teknik som främjar skyddet av den enskildes personliga integritet ska
användas, och
3. vilket område som ska bevakas.

Undantag från tillståndskravet
9 § Tillstånd till kamerabevakning krävs inte vid
1. bevakning som Kustbevakningen, Polismyndigheten, Säkerhetspolisen eller
Tullverket bedriver,
2. bevakning som sker för att skydda en byggnad, en annan anläggning eller ett
område som enligt 4 § 5 eller 6, 5 § 1-5 eller 6 § första stycket skyddslagen
(2010:305) har förklarats vara skyddsobjekt, om bevakningen endast omfattar
skyddsobjektet eller ett område i dess omedelbara närhet,
3. bevakning som Försvarsmakten bedriver från ett fordon, fartyg eller luftfartyg
som ett led i en militär insats eller militär övning eller som behövs för att prova
utrustning för sådan bevakning,
4. bevakning som Trafikverket bedriver
a) av vägtrafik,
b) av sjötrafik vid en rörlig bro,
c) vid en betalstation eller kontrollpunkt som avses i bilagorna till lagen
(2004:629) om trängselskatt och som sker för att samla in uppgifter som behövs
för att beslut om trängselskatt ska kunna fattas och för att kontrollera att sådan
skatt betalas, eller
d) vid en betalstation på allmän väg som används vid uttag av
infrastrukturavgifter enligt lagen (2014:52) om infrastrukturavgifter på väg och
som sker för att samla in uppgifter som behövs för att beslut om
infrastrukturavgift ska kunna fattas och för att kontrollera att sådan avgift betalas,
5. bevakning i en vägtunnel med övervakningssystem som avses i lagen
(2006:418) om säkerhet i vägtunnlar och som bedrivs av någon annan
tunnelhållare än Trafikverket,
6. bevakning som har till syfte att förebygga, förhindra eller upptäcka brottslig
verksamhet, utreda eller lagföra brott, förebygga, förhindra eller upptäcka
störningar av allmän ordning och säkerhet eller olyckor eller begränsa
verkningarna av sådana störningar eller inträffade olyckor, om bevakningen sker
a) i ett färdmedel som används i kollektivtrafik på väg, järnväg, vatten,
spårväg eller i tunnelbana,
b) av ett stations-, terminal- eller hållplatsområde avsett för resande med
kollektivtrafik på väg, järnväg, vatten, spårväg eller i tunnelbana,
c) av en plats vid järnvägs-, spårvägs- eller tunnelbanespår, eller
d) av ett flygplatsområde,
7. bevakning i en lokal där det bedrivs postverksamhet eller av området
omedelbart utanför in- och utgångar till en sådan lokal, om bevakningen har till
syfte att förebygga, förhindra eller upptäcka brottslig verksamhet eller utreda eller
lagföra brott,
8. bevakning i ett parkeringshus, om bevakningen har till syfte att förebygga,
förhindra eller upptäcka brottslig verksamhet eller utreda eller lagföra brott,
9. bevakning som sker för säkerheten i trafiken eller arbetsmiljön från ett
fordon, en maskin eller liknande för att förbättra sikten för föraren eller
användaren, och
10. bevakning i en butikslokal där det bedrivs apoteksverksamhet, om
bevakningen har till syfte att förebygga, förhindra eller upptäcka brottslig
verksamhet eller utreda eller lagföra brott. Lag (2020:519).

Tillfälliga undantag från tillståndskravet
10 § Kamerabevakning får ske utan att en ansökan om tillstånd har gjorts
1. under högst en månad, vid bevakning som bedrivs av den som är
räddningsledare enligt lagen (2003:778) om skydd mot olyckor, om bevakningen
är av vikt för att avvärja en överhängande fara för olycka, begränsa verkningarna
av en inträffad olycka eller minska risken för nya olyckor, eller
2. under högst en månad, vid bevakning som bedrivs av den som är
räddningsledare enligt lagen om skydd mot olyckor, om bevakningen är av vikt för
att efterforska en försvunnen person.
Om en ansökan om tillstånd görs inom den tid som anges i första stycket, får
bevakningen bedrivas utan tillstånd till dess att ansökan har prövats. Lag
(2019:1163).

Ansökan om tillstånd
11 § En ansökan om tillstånd till kamerabevakning ska göras skriftligen hos
tillsynsmyndigheten.
Ansökan ska innehålla
1. uppgift om den som ska bedriva bevakningen och i förekommande fall den
som ska ha hand om bevakningen för tillståndshavarens räkning,
2. uppgift om bevakningens ändamål,
3. en beskrivning av bevakningen, särskilt den utrustning som ska användas,
var utrustningen ska placeras, det område eller typ av område som ska bevakas
och de tider då bevakning ska ske,
4. en bedömning av behovet av bevakningen och bevakningens proportionalitet
i förhållande till ändamålet,
5. en bedömning av riskerna för intrång i den personliga integriteten och en
beskrivning av de åtgärder som planeras för att hantera riskerna, och
6. uppgift om de omständigheter i övrigt som är av betydelse för prövningen av
ärendet.
Om sökanden inte är en myndighet, ska ansökan innehålla uppgift om den lag
eller annan författning, kollektivavtal eller beslut som utgör den rättsliga grunden
för kamerabevakningen.
Om bevakningen avser en arbetsplats, ska ett yttrande från ett skyddsombud, en
skyddskommitté eller en organisation som företräder arbetstagarna på
arbetsplatsen lämnas in tillsammans med ansökan.

Yttrande av kommunen
12 § Innan tillsynsmyndigheten beslutar om tillstånd till kamera-bevakning ska
den kommun där bevakningen ska ske få tillfälle att yttra sig, om det av särskild
anledning behövs ett yttrande.

Beslut om tillstånd
13 § I ett beslut om tillstånd till kamerabevakning ska det anges vem som ska
bedriva bevakningen och i förekommande fall vem som ska ha hand om
bevakningen för tillståndshavarens räkning.
Beslutet ska förenas med villkor om hur kamerabevakningen får anordnas.
Villkoren ska avse
1. bevakningens ändamål,
2. den utrustning som får användas och var utrustningen får placeras,
3. det område eller typ av område som får bevakas och de tider då bevakning
får ske, och
4. upplysning om bevakningen, bevarande eller annan behandling av bilder
eller ljud och andra förhållanden som har betydelse för att skydda enskildas
personliga integritet, om sådana villkor behövs för tillståndet.
Ett tillstånd får meddelas för en begränsad tid.

Ändrade förhållanden
14 § Om förutsättningarna för ett tillstånd ändras, får tillsynsmyndigheten
besluta om nya villkor eller, om förutsättningarna för tillstånd inte längre är
uppfyllda, återkalla tillståndet.

Kustbevakningens, Polismyndighetens, Säkerhetspolisens och
Tullverkets kamerabevakning
Förutsättningar för kamerabevakning
14 a § Kustbevakningen, Polismyndigheten, Säkerhetspolisen och Tullverket får
bedriva kamerabevakning av en plats dit allmänheten har tillträde endast om
intresset av sådan bevakning väger tyngre än den enskildes intresse av att inte
bli bevakad.
Vid bedömningen av intresset av kamerabevakning ska 8 § andra stycket
tillämpas.
Vid bedömningen av den enskildes intresse av att inte bli bevakad ska 8 § tredje
stycket tillämpas. Lag (2019:1163).
14 b § Innan Kustbevakningen, Polismyndigheten, Säkerhetspolisen eller
Tullverket påbörjar kamerabevakning av en plats dit allmänheten har tillträde ska
myndigheten bedöma om de förutsättningar som anges i 14 a § är uppfyllda.
En ny bedömning ska göras
1. innan myndigheten ändrar bevakningen på ett betydande sätt som ökar
risken för intrång i den enskildes personliga integritet, och
2. om förhållandena på den plats som bevakas ändras på ett betydande sätt
som minskar intresset av bevakningen eller ökar risken för intrång i den enskildes
personliga integritet.
Den bedömning som har gjorts enligt första eller andra stycket ska
dokumenteras. Lag (2019:1163).

Undantag för viss kamerabevakning
14 c § Bestämmelserna i 14 a och 14 b §§ gäller inte vid
1. kamerabevakning som Polismyndigheten bedriver vid automatisk
hastighetsövervakning, och
2. kamerabevakning som Kustbevakningen, Polismyndigheten,
Säkerhetspolisen eller Tullverket bedriver i fall som avses i 9 § 2 och 6-10. Lag
(2020:519).

Tillfälliga undantag för viss kamerabevakning
14 d § Bestämmelserna i 14 a och 14 b §§ gäller inte vid
1. kamerabevakning som Polismyndigheten eller Säkerhetspolisen bedriver
under högst tre månader, om det av särskild anledning finns risk för allvarlig
brottslighet och syftet med bevakningen är att förebygga, förhindra eller upptäcka
sådan brottslig verksamhet eller utreda eller lagföra sådana brott,
2. kamerabevakning som Polismyndigheten eller den som är räddningsledare
enligt lagen (2003:778) om skydd mot olyckor bedriver under högst en månad,
om bevakningen är av vikt för att avvärja en överhängande fara för olycka,
begränsa verkningarna av en inträffad olycka eller minska risken för nya olyckor,
och
3. kamerabevakning som den som är räddningsledare enligt lagen om skydd
mot olyckor bedriver under högst en månad, om bevakningen är av vikt för att
efterforska en försvunnen person. Lag (2019:1163).

Upplysning om kamerabevakning och enskildas rätt till information
Krav på upplysning
15 § Upplysning om kamerabevakning ska lämnas genom tydlig skyltning eller
på något annat verksamt sätt.
Om ljud kan avlyssnas eller tas upp vid bevakningen, ska en särskild upplysning
lämnas om detta.
Bestämmelser om rätten till information om den personuppgifts-behandling som
kamerabevakningen innebär finns i EU:s dataskydds-förordning och andra
föreskrifter som anges i 6 §.

Undantag från upplysningskravet och rätten till information
16 § Upplysning om kamerabevakning och information om den
personuppgiftsbehandling som kamerabevakningen innebär behöver inte lämnas
vid
1. bevakning som Polismyndigheten bedriver vid automatisk
hastighetsövervakning,
2. bevakning som bedrivs i brådskande fall från ett luftfartyg av
Polismyndigheten eller Säkerhetspolisen, om det av särskild anledning finns risk
för allvarlig brottslighet och syftet med bevakningen är att förebygga, förhindra
eller upptäcka sådan brottslig verksamhet eller utreda eller lagföra sådana brott,
3. bevakning som sker för att skydda en byggnad, en annan anläggning eller ett
område som enligt 4 § 5 eller 6, 5 § 1-5 eller 6 § första stycket skyddslagen
(2010:305) har förklarats vara skyddsobjekt, om bevakningen endast omfattar
skyddsobjektet eller ett område i dess omedelbara närhet,
4. bevakning som Försvarsmakten bedriver från ett fordon, fartyg eller luftfartyg
som ett led i en militär insats eller militär övning eller som behövs för att prova
utrustning för sådan bevakning,
5. bevakning som bedrivs i brådskande fall från ett luftfartyg av
Polismyndigheten eller den som är räddningsledare enligt lagen (2003:778) om
skydd mot olyckor, om bevakningen är av vikt för att avvärja en överhängande
fara för olycka, begränsa verkningarna av en inträffad olycka eller minska risken
för nya olyckor, och
6. bevakning som bedrivs av den som är räddningsledare enligt lagen om
skydd mot olyckor, om bevakningen är av vikt för att efterforska en försvunnen
person.
Undantagen i första stycket gäller inte om ljud ska avlyssnas eller tas upp vid
kamerabevakningen. Lag (2020:519).

Undantag i enskilda fall
17 § Om det finns synnerliga skäl får tillsynsmyndigheten i enskilda fall besluta
om undantag från upplysningskravet och rätten till information om den
personuppgiftsbehandling som kamerabevakningen innebär.

Ansökan om undantag
18 § En ansökan om sådant undantag som avses i 17 § ska göras skriftligen
hos tillsynsmyndigheten.
Ansökan ska innehålla uppgift om den som ska bedriva kamerabevakningen och
i förekommande fall den som ska ha hand om bevakningen för hans eller hennes
räkning samt skälen för ansökan.
Om bevakningen avser en arbetsplats, ska ett yttrande från ett skyddsombud, en
skyddskommitté eller en organisation som företräder arbetstagarna på
arbetsplatsen lämnas in tillsammans med ansökan.

Yttrande av kommunen
19 § Innan tillsynsmyndigheten beslutar om sådant undantag som avses i 17 §,
ska den kommun där kamerabevakningen ska ske få tillfälle att yttra sig, om
bevakningen avser en plats dit allmänheten har tillträde och det av särskild
anledning behövs ett yttrande.

Beslut om undantag
20 § I ett beslut om undantag enligt 17 § ska det anges vem som ska bedriva
kamerabevakningen och i förekommande fall vem som ska ha hand om
bevakningen för hans eller hennes räkning. Beslutet ska förenas med de villkor
som behövs och får meddelas för en begränsad tid.
Om förutsättningarna för ett beslut om undantag ändras, får tillsynsmyndigheten
besluta om nya villkor eller, om förutsättningarna för ett sådant beslut inte längre
är uppfyllda, återkalla beslutet.

Förhandlingsskyldighet för arbetsgivare
21 § I fråga om arbetsgivares beslut om kamerabevakning av en arbetsplats,
finns bestämmelser om förhandlingsskyldighet i 11-14 §§ lagen (1976:580) om
medbestämmande i arbetslivet.

Tystnadsplikt och utlämnande av uppgifter
22 § Den som tar befattning med en uppgift som har inhämtats genom
kamerabevakning får inte obehörigen röja eller utnyttja det som han eller hon på
detta sätt har fått veta om någon enskilds personliga förhållanden.
I det allmännas verksamhet tillämpas offentlighets- och sekretesslagen
(2009:400) i stället för första stycket.

Tillsyn, sanktionsavgifter och skadestånd
Tillsynsmyndighet
23 § Den myndighet som regeringen bestämmer utövar tillsyn över
kamerabevakning enligt denna lag.

Befogenheter
24 § Bestämmelser om tillsynsmyndighetens befogenheter i EU:s
dataskyddsförordning och de föreskrifter som anges i 6 § ska gälla även vid
tillsynen över att denna lag följs.

Sanktionsavgifter
25 § Tillsynsmyndigheten får ta ut en sanktionsavgift av den som bedriver
kamerabevakning och
1. bryter mot tillståndskravet i 7 §,
2. inte följer villkor i ett beslut om tillstånd som har meddelats med stöd av 13
eller 14 §,
3. bryter mot kraven på dokumenterad bedömning i 14 b §,
4. bryter mot upplysningskravet i 15 §, eller
5. inte följer villkor i ett beslut om undantag som har meddelats med stöd av 20
§. Lag (2019:1163).
26 § Vid beslut om sanktionsavgift ska artikel 83.1, 83.2 och 83.3 i EU:s
dataskyddsförordning, i den ursprungliga lydelsen, och 6 kap. 4-7 §§ lagen
(2018:218) med kompletterande bestämmelser till EU:s dataskyddsförordning
tillämpas. Vid kamerabevakning som omfattas av brottsdatalagen (2018:1177)
ska i stället 6 kap. 3 § tredje stycket och 6 kap. 4-9 §§ den lagen tillämpas.
27 § Vid sådana överträdelser som avses i 25 § 1-3 ska avgiftens storlek
bestämmas med tillämpning av artikel 83.4 i EU:s dataskyddsförordning, i den
ursprungliga lydelsen, eller, i fråga om myndigheter, med tillämpning av den lägre
avgiftsnivån i 6 kap. 2 § andra stycket lagen (2018:218) med kompletterande
bestämmelser till EU:s dataskyddsförordning. Vid kamerabevakning som
omfattas av brottsdatalagen (2018:1177) ska avgiftens storlek i stället bestämmas
med tillämpning av 6 kap. 3 § första stycket den lagen.
Vid sådana överträdelser som avses i 25 § 4 och 5 ska avgiftens storlek
bestämmas med tillämpning av artikel 83.5 i EU:s dataskyddsförordning, i den
ursprungliga lydelsen, eller, i fråga om myndigheter, med tillämpning av den
högre avgiftsnivån i 6 kap. 2 § andra stycket lagen med kompletterande
bestämmelser till EU:s dataskyddsförordning. Vid kamerabevakning som
omfattas av brottsdatalagen ska avgiftens storlek i stället bestämmas med
tillämpning av 6 kap. 3 § andra stycket den lagen. Lag (2019:1163).

Skadestånd
28 § Vid överträdelse av bestämmelser i denna lag eller av beslut som har
meddelats med stöd av lagen ska bestämmelser om rätt till ersättning i artikel 82 i
EU:s dataskyddsförordning tillämpas. Vid kamerabevakning som omfattas av
brottsdatalagen (2018:1177) ska i stället 7 kap. 1 § den lagen tillämpas.

Överklagande
29 § Tillsynsmyndighetens beslut enligt denna lag får överklagas till allmän
förvaltningsdomstol. När ett beslut överklagas, är tillsynsmyndigheten motpart i
domstolen.
Beslut om tillstånd till kamerabevakning och om undantag enligt 20 § får
överklagas även av den kommun där bevakningen ska ske och, om bevakningen
ska avse en arbetsplats, av en organisation som företräder arbetstagarna på
arbetsplatsen.
Prövningstillstånd krävs vid överklagande till kammarrätten.

Övergångsbestämmelser
2018:1200
1. Denna lag träder i kraft den 1 augusti 2018.
2. Genom lagen upphävs kameraövervakningslagen (2013:460).
3. Tillstånd till kameraövervakning som har beslutats enligt den upphävda lagen
och som avser kamerabevakning som omfattas av kravet på tillstånd i den nya
lagen gäller fortfarande. Övriga tillstånd som har beslutats enligt den upphävda
lagen gäller inte längre.
4. Anmälningar som har gjorts enligt den upphävda lagen gäller inte längre.
5. Beslut om undantag från upplysningskravet som har fattats enligt 27 § tredje
stycket den upphävda lagen gäller som ett beslut om undantag från
upplysningskravet och rätten till information enligt 17 § den nya lagen.
6. Ärenden som har inletts hos länsstyrelserna enligt den upphävda lagen men
ännu inte har avgjorts ska överlämnas till den myndighet som utövar tillsyn över
kamerabevakning enligt den nya lagen.
7. Om ett beslut som har fattats enligt den upphävda lagen har överklagats av
någon annan än tillsynsmyndigheten enligt den nya lagen, är tillsynsmyndigheten
motpart i domstolen.
8. Äldre föreskrifter om straff gäller fortfarande för överträdelser som har skett
före ikraftträdandet.
2019:1163
1. Denna lag träder i kraft den 1 januari 2020.
2. Tillstånd till kameraövervakning eller kamerabevakning som har beviljats
Kustbevakningen, Polismyndigheten, Säkerhetspolisen eller Tullverket enligt
kameraövervakningslagen (2013:460) eller kamerabevakningslagen (2018:1200)
upphör att gälla vid utgången av december 2019.
3. Tillsynsmyndigheten får fortfarande ta ut en sanktionsavgift enligt 25 § 1 eller
2 av Kustbevakningen, Polismyndigheten, Säkerhetspolisen och Tullverket om
myndigheterna före ikraftträdandet har bedrivit kamerabevakning och brutit mot
tillståndskravet i 7 § eller inte följt villkor i ett beslut om tillstånd som har
meddelats med stöd av 13 eller 14 §.
2020:519
1. Denna lag träder i kraft den 1 augusti 2020.
2. Tillstånd till kameraövervakning eller kamerabevakning som har beslutats
enligt kameraövervakningslagen (2013:460) eller kamerabevakningslagen
(2018:1200) och som avser bevakning som enligt de nya bestämmelserna inte
längre omfattas av krav på tillstånd, upphör att gälla vid utgången av juli 2020.
3. Tillsynsmyndigheten får fortfarande ta ut en sanktionsavgift enligt 25 § 1 eller
2 av den som före ikraftträdandet bedrivit kamerabevakning som enligt de nya
bestämmelserna inte längre omfattas av tillstånd och som brutit mot
tillståndskravet i 7 § eller inte följt villkor i ett beslut om tillstånd som har
meddelats med stöd av 13 eller 14 §.

Våra andra webbplatser

Följ Sveriges riksdag

Prenumerera
För dig som vill bevaka arbetet i kammaren och
utskotten finns det flera olika sätt att välja mellan.

EU-information
Öppna data

Följ talman Andreas Norlén

Följ & prenumerera

Kontakt

Arbeta hos oss

Press

För lärare

Besök riksdagen

Riksdagsbiblioteket

Fira demokratin!

Växeln
08-786 40 00
Frågor om riksdagen och EU?
020-349 000
riksdagsinformation@riksdagen.se

Beställ och ladda ned

Registrator
registrator.riksdagsforvaltningen@riksdagen.se

All offentlig makt i Sverige utgår från folket och riksdagen är
folkets främsta företrädare.

Om webbplatsen

Kakor

Tillgänglighet

Lyssna

Lättläst

Teckenspråk

In English

Other languages

Ordbok

