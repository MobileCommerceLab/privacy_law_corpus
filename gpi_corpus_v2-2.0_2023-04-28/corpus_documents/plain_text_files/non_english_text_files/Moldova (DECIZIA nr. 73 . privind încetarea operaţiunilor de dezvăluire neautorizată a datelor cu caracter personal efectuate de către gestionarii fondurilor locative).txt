CENTRUL NAŢIONAL PENTRU PROTECŢIA DATELOR
CU CARACTER PERSONAL AL REPUBLICII MOLDOVA
MD-2004, mun. Chişinău, str. Serghei Lazo, 48, tel: (+373-22) 820801, 811807, fax: 820807, www.datepersonale.md

DECIZIA nr. 73
privind încetarea operaţiunilor de
dezvăluire neautorizată a datelor cu caracter personal
efectuate de către gestionarii fondurilor locative
.

„10” martie 2017

mun. Chişinău

Directorul Centrului Naţional pentru Protecţia Datelor cu Caracter Personal al
Republicii Moldova, Eduard RĂDUCAN, –
CONSTAT:
În fapt,
Centrul Naţional pentru Protecţia Datelor cu Caracter Personal al Republicii Moldova
(Centrul), în rezultatul recepționării unui șir de plîngeri și a efectuării mai multor controale, a
constatat faptul că în rîndul asociaţiilor de organizare a proprietarilor de locuințe – condominii
și asociații de coproprietari în condominiu în sensul Legii condominiului în fondul locativ
(Asociaţiile de proprietari a locuinţelor privatizate (APLP); Asociaţiile de coproprietari în
condominiul locativ (ACCL) și Cooperativele de construcţii a locuinţelor (CCL) – Asociațiile)
persistă practica de afișare a listelor membrilor asociaţiei, care sunt restanţieri la plata unor
servicii comunale, în spații deschise accesului public, ale blocului (cum ar fi zonele de intrare
în scările blocului, spațiul din preajma ascensorului etc.). De regulă, aceste liste conțin date cu
caracter personal precum, cel puțin numele și inițialele prenumelor membrilor și suma datorată,
iar de multe ori, apare indicat și numărul apartamentului.
În drept,
În conformitate cu prevederile art. 5 alin. (1) al Legii privind protecția datelor cu
caracter personal, prelucrarea datelor cu caracter personal se efectuează cu consimţămîntul
subiectului datelor cu caracter personal. Alin. (5) al aceluiași articol stabilește în mod
exhaustiv cazurile în care prelucrarea datelor cu caracter personal poate avea loc în absența
consimțămîntului subiectului de date cu caracter personal [...]. Relevante în contextul
circumstanțelor abordate de prezenta decizie, se prezintă a fi următoarele cazuri:
b) îndeplinirea unei obligaţii care îi revine operatorului conform legii, [...]
e) realizarea unui interes legitim al operatorului sau al terţului căruia îi sînt dezvăluite
datele cu caracter personal, cu condiţia ca acest interes să nu prejudicieze interesele sau
drepturile şi libertăţile fundamentale ale subiectului datelor cu caracter personal.
Potrivit art. 29 al aceleiași legi, operatorii şi terţii care au acces la datele cu caracter
personal sînt obligaţi să asigure confidenţialitatea acestor date, cu excepţia cazurilor în care:
a) prelucrarea se referă la date făcute publice în mod voluntar şi manifest de către subiectul
datelor cu caracter personal; b) datele cu caracter personal au fost depersonalizate. În același
timp, art. 30 al legii prevede că la prelucrarea datelor cu caracter personal, operatorul este
obligat să ia măsurile organizatorice şi tehnice necesare pentru protecţia datelor cu caracter
1

personal împotriva distrugerii, modificării, blocării, copierii, răspîndirii, precum şi împotriva
altor acţiuni ilicite, măsuri menite să asigure un nivel de securitate adecvat în ceea ce priveşte
riscurile prezentate de prelucrare şi caracterul datelor prelucrate.
Art. 1 al Legii condominiului în fondul locativ definește asociaţia de coproprietari în
condominiu ca fiind o organizaţie a proprietarilor de locuinţe care s-au asociat pentru
administrarea, întreţinerea şi exploatarea în comun a complexului de bunuri imobiliare în
condominiu.
Totodată, art. 20 al aceleiași legi stabilește că realizarea drepturilor asociațiilor, inclusiv:
a) să încheie contracte de gestionare şi/sau deservire a proprietăţii comune, ce aparţine
asociaţiei de coproprietari, cu orice persoană fizică sau juridică, indiferent de forma de
proprietate, în conformitate cu legislaţia;
b) [...].
c) să întocmească devizul anual de venituri şi cheltuieli, inclusiv cheltuieli pentru
exploatarea, reparația şi reconstrucția proprietății comune, [...], precum şi cheltuieli pentru alte
scopuri, prevăzute de prezenta lege şi de statutul asociaţiei;
d) să stabilească pentru fiecare proprietar cuantumul plăţilor obligatorii conform cotei
de participare;
e) să execute lucrări şi să presteze servicii membrilor asociaţiei;
f) să beneficieze de credite bancare în modul şi condiţiile prevăzute de legislaţie. [...],
este condiționată de faptul respectării drepturilor şi intereselor proprietarilor apărate de lege,
deci implicit drepturile garantate de Legea privind protecția datelor cu caracter personal.
Pe de altă parte, Curtea Constituțională, în Hotărîrea sa nr. 20 din 20 iulie 2016, a
precizat următoarele:
„55. [...] existenţa unor spaţii în proprietate comună şi imposibilitatea administrării
individuale a acestora de către toţi proprietarii impune necesitatea constituirii unei structuri
organizate, aşa cum este asociaţia de coproprietari în condominiu, care să acţioneze în numele
şi pentru interesul comun al tuturor coproprietarilor.
59. [...] calitatea de membru în această asociație este inerent legată de calitatea de
proprietar al locuinței
62. [...] persoana, în cazul în care decide să cumpere o locuință într-un bloc locativ,
acceptă implicit să intre într-o colectivitate care urmează să fie gestionată și care are bunuri
comune.
65. [...] asocierea obligatorie în condominiu, este un instrument eficient de soluţionare
calitativă a problemelor de administrare şi gestionare a proprietăţii comune, care are la bază
instrumente clare ce reglementează raporturile dintre coproprietari, inclusiv atribuţiile şi
mecanisme de îndeplinire a sarcinilor ce revin fiecărui participant la aceste raporturi.”
Astfel, întrucît asocierea în condominiu este o obligație inerentă a oricărui locatar,
asociațiilor le revine și o responsabilitate sporită vizavi de asigurarea drepturilor locatarilor.
Centrul a determinat că, pornind de la cele expuse mai sus și în virtutea atribuțiilor ce le
revin conform Legii condominiului în fondul locativ și statutelor de constituire, asociațiile au
interesul legitim de a întreprinde măsuri pentru a obține stingerea datoriilor de către membrii
restanțieri ai acestora. Mai mult, deseori, asociațiile se află în relații contractuale nemijlocit cu
prestatorul serviciilor comunale, în temeiul cărora le revine inclusiv obligația de a achita în
favoarea acestora suma totală datorată de blocul gestionat și, corespunzător, le revine și
obligația de a stinge eventuale datorii prin colectarea acestora de la locatari.
2

Pe de altă parte, Centrul a constatat că, deși afișarea listei restanțierilor ar putea contribui
într-o anumită măsură la accelerarea stingerii datoriilor față de prestatorii serviciilor comunale
sau a altor servicii, realizarea acestui scop legitim al asociațiilor poate fi obținută și prin alte
metode, care nu ar implica dezvăluirea în spațiul public a datelor cu caracter personal ale
restanțierilor, spre exemplu: atenționarea verbală a restanțierilor, remiterea scrisorilor de
atenționare prin poștă, prin depunerea scrisorilor nemijlocit de către membrii organelor
administrative ale asociațiilor în cutiile poștale din cadrul blocului, prin înmînarea directă, etc.
Se reține în acest sens, că nu există careva prevederi legale care ar stabili expres că
asociațiile ar trebui sau ar putea recurge la metoda afișării într-un spațiu public a listei
membrilor restanțieri pentru a obține stingerea datoriilor acumulate de ultimii. Bunăoară, astfel
de prevederi nu se regăsesc nici în Legea condominiului în fondul locativ, nici în Regulamentul
cu privire la modul de prestare şi achitare a serviciilor locative, comunale şi necomunale pentru
fondul locativ aprobat prin Hotărîrea Guvernului nr. 191 din 19 februarie 2002.
Pe de altă parte, însă, recuperarea creanțelor poate fi efectuată inclusiv în ordine civilă,
prin utilizarea pîrghiilor legale disponibile. În acest sens, a fost reținut că art. 20 alin. (1) lit. m)
al Legii condominiului în fondul locativ prevede în mod clar dreptul asociațiilor ca, în cazul
neexecutării de către proprietari/chiriași a obligațiilor lor privind participarea la cheltuielile
comune, să sesizeze instanța de judecată în vederea stingerii plăților obligatorii.
Succesiv, în lumina celor expuse, prelucrarea prin afișare a datelor cu caracter personal
ce vizează restanțierii la plata serviciilor comunale sau altor servicii contractate de asociațiile
de proprietari, în spațiul public sau într-un spațiu în care are acces un număr ridicat de
persoane, cum este inclusiv spațiul comun din cadrul blocului locativ, nu poate fi considerată o
prelucrare „necesară”, în sensul articolului 5 alin. (5) al legii precitate, pentru îndeplinirea
eventualelor obligații legale sau contractuale sau pentru realizarea intereselor legitime evocate
de mai sus.
Concomitent, Centrul a constatat că afișarea în spațiul public a datelor cu caracter
personal cum ar fi numele/prenumele, adresa, sumele datorate de către subiecții vizați, etc.,
constituie o încălcare gravă a dreptului fundamental al acestora la respectarea vieții intime,
familiale și private, consacrat de art. 28 al Constituției Republicii Moldova și, deci, nu poate fi
încadrată juridic în excepția prevăzută de art. 5 alin. (5) lit. e) al Legii privind protecția datelor
cu caracter personal. Corespunzător, efectuarea acestei prelucrări fără consimțămîntul
subiecților de date cu caracter personal vizați constituie, cu certitudine, o încălcare a
prevederilor Legii privind protecția datelor cu caracter personal.
Se va remarca, în plus, că nici situațiile în care lista afișată de asociație conține doar
inițialele numelui și prenumelui locatarului, însoțite de adresa de domiciliu si existența/lipsa
unor datorii, nu este conformă prevederilor legale din domeniul protecției datelor cu caracter
personal, enumerate mai sus, întrucît și în aceste circumstanțe subiectul de date cu caracter
personal rămîne a fi identificabil, iar înscrierea inițialelor are drept efect doar reducerea
numărului de persoane care l-ar putea identifica cu ușurință.
Suplimentar, au fost constatate următoarele:
Art. 15 alin. (4) al Legii cu privire la energia electrică, precum și art. 15 alin. (4) al Legii
cu privire la gazele naturale, stabilesc explicit că titularul de licenţă poate dezvălui informaţiile
şi datele pe care le-a obţinut de la consumatorul final sau de la terţi şi informaţiile referitoare la
consumul şi la achitarea facturilor emise numai după ce a obţinut acordul scris al
consumatorului final sau al terţului, cu excepţiile prevăzute la art.7 şi 8 din legile precitate sau
în alte situaţii stabilite în Legea privind protecţia datelor cu caracter personal. Aceste prevederi,
3

reiterează caracterul strict confidențial al informațiilor enumerate, precum și regimul
corespunzător cu care trebuie prelucrate.
Mai mult, potrivit art. 6 alin. (11) al Legii cadastrului bunurilor imobile, datele despre
numărul de identificare de stat (IDNP), data naşterii şi domiciliul persoanei fizice, precum şi
despre valoarea obligaţiei asigurate prin ipotecă, se eliberează persoanelor care au drepturi
înregistrate în capitolul A, B sau C al registrului bunurilor imobile, reprezentanților acestora,
precum şi notarilor, avocaţilor, instituţiilor financiare, întreprinderilor care prestează servicii
imobiliare sau execută lucrări cadastrale, persoanelor şi autorităţilor indicate la art.6 alin.(23)
lit.b) – i) şi art.8 alin.(3) din lege, altor persoane care justifică scopul prelucrării datelor cu
caracter personal în conformitate cu Legea privind protecția datelor cu caracter personal.
Astfel, inclusiv prin prisma acestei prevederi, dezvăluirea datelor privind domiciliul persoanei
fizice este admisă doar în adresa unui număr restrâns de persoane fizice sau juridice concrete,
fapt care reafirmă accesibilitatea limitată a acestor informații.
Prin urmare, este inadmisibilă divulgarea acestor date către un număr nedeterminat de
destinatari/terți, astfel fiind încălcat și regimul de confidențialitate impus de art. 29 al Legii
privind protecția datelor cu caracter personal, dar și principiul de securitate a datelor în cauză,
în sensul art. 30 al aceleiași legi. Reafirmând cele enunțate, urmează a reliefa faptul că practica
afișării acestor date la intrarea în bloc sau în alte spații în care accesul tuturor
locatarilor/vizitatorilor nu este restricționat, creează premise pentru a fi utilizate de către
persoane de rea credință, în scopuri meschine sau de a fi răspândite către un număr mai mare de
destinatari – condiții în care operatorul nu va mai putea exercita nici un control asupra
legalității prelucrării acestora.
Urmează a fi relevat și faptul că, eventuala metodă de a decide afișarea în spațiul public
a datelor cu caracter personal ale locatarilor de către adunarea generală sau alt organ de
conducere al asociației, prin majoritatea de vot, nu este susceptibilă de a oferi caracter legitim
acestui tip de prelucrare a datelor cu caracter personal prin dezvăluire, întrucât, în lumina celor
evocate mai sus, doar consimțămîntul expres și neviciat al fiecărui subiect de date vizat de
dezvăluire ar putea întemeia legalitatea acesteia.
Suplimentar, a fost constatat că ar putea exista o varietate mai largă de entități care
realizează atribuții/întreprind activități foarte similare celor efectuate de asociațiile de
coproprietari în condominiu și care sunt nemijlocit vizate de constatările prezentei decizii. În
acest sens, a fost identificat că aceste entități se regăsesc în definiția termenului de gestionar al
fondului locativ, astfel precum este statuată în pct. 2 al Regulamentului cu privire la modul de
prestare şi achitare a serviciilor locative, comunale şi necomunale pentru fondul locativ, aprobat
prin Hotărîrea Guvernului nr. 191 din 19 februarie 2002, și anume: întreprinderea municipală
de gestionare a fondului locativ, întreprinderea municipală a gospodăriei locativ-comunale,
cooperativa de construcţie a locuinţelor, asociaţia de coproprietari în condominiu, asociaţia de
proprietari ai locuinţelor privatizate, alţi agenţi economici, la balanţa ori în gestiunea cărora
se află fondul locativ.
În altă ordine de idei, a fost reținut că Legea cu privire la locuințe stabilește la art. 8
atribuțiile autorităţilor administraţiei publice locale de nivelul întâi, printre care se numără :
f) transmiterea terenurilor aferente blocurilor locative asociaţiilor de coproprietari în
condominiu în limitele hotarelor stabilite în documentația de proiect;
g) administrarea fondului public de locuințe prin desemnarea administratorului în bază
de concurs şi de contract pe un termen nu mai mic de un an;
4

h) efectuarea controlului în domeniul administrării, exploatării, utilizării conform
destinației şi asigurării integrității imobilelor cu destinație de locuințe, indiferent de forma de
proprietate. Mecanismele şi procedurile de control vor fi prevăzute într-un regulament-cadru
aprobat de către Guvern;
k) informarea populației privind hotărârile, planurile şi acțiunile întreprinse în
domeniul respectiv.
Pornind de la aceste atribuții, urmează a solicita autorităților administraţiei publice
locale de nivelul întâi să aducă la cunoștința asociațiilor de coproprietari în condominiu
dispozițiile prezentei decizii, dat fiind impactul direct al acestora asupra modalității de
administrare a locuințelor în condominiu.
Prin urmare, în conformitate cu prevederile art. 19 alin. (1), 20 alin. (1) lit. a) și e) ale
Legii nr. 133 din 08 iulie 2011 privind protecția datelor cu caracter personal, precum și ale
Capitolului II, pct. 3 lit. d) din Regulamentul Centrului, aprobat prin Legea nr. 182 – XVI din
10 iulie 2008,- DISPUN:
1. Încetarea operaţiunilor de prelucrare a datelor cu caracter personal ce vizează
restanțierii la plata serviciilor comunale și/sau la alte plăți, efectuate de către gestionarii
fondurilor locative1, prin afișarea listei acestora în spații cu acces public – fapt care constituie o
încălcare a prevederilor Legii privind protecția datelor cu caracter personal și principiilor de
protecție, confidențialitate și securitate a datelor cu caracter personal.
2. Distrugerea de către gestionarii fondurilor locative a listelor restanțierilor la plata
serviciilor comunale și/sau la alte plăți afișate pînă la moment.
3. Informarea, în termen de 30 de zile, a gestionarilor de fonduri locative de către
autoritățile administraţiei publice locale de nivelul întâi, prin mecanismele de care dispun,
despre conținutul prezentei decizii și înștiințarea Centrului la încheierea procesului de
informare, despre măsurile întreprinse în acest sens.
4. Informarea Centrului de către gestionarii fondurilor locative despre măsurile
întreprinse în vederea executării prezentei decizii, în termen de 60 de zile.
5. Publicarea prezentei decizii în Monitorul Oficial al Republicii Moldova și pe
website-ul Centrului.

Eduard RĂDUCAN
Director

1

În prezentul dispozitiv termenul de gestionar al fondului locativ este utilizat în sensul definit prin pct. 2 al
Regulamentului cu privire la modul de prestare şi achitare a serviciilor locative, comunale şi necomunale pentru
fondul locativ, aprobat prin Hotărîrea Guvernului nr. 191 din 19 februarie 2002 și înglobează întreprinderile
municipală de gestionare a fondului locativ, întreprinderile municipale a gospodăriei locativ-comunale,
cooperativele de construcţie a locuinţelor, asociaţiile de coproprietari în condominiu, asociaţiile de proprietari ai
locuinţelor privatizate, alţi agenţi economici, la balanţa ori în gestiunea cărora se află fondul locativ.

5

