ANAYASAL BİR
HAK OLARAK
KİŞİSEL VERİLERİN
KORUNMASINI
İSTEME HAKKI

Anayasanın ikinci kısmında kişinin temel hak ve ödevleri
düzenlenmektedir. Özel hayatın gizliliği de kişinin temel
haklarından biridir. Bu hak, Anayasanın 20. maddesinde
güvence altına alınmıştır. Teknolojik gelişmelerin temel
hak ve hürriyetlere müdahale edebilmeyi kolay hale
getirmiş olması ve bu durumun hukuki bir sorun olarak
kendini göstermesi bu konuda yasal düzenlemeler
yapmayı gerekli kılmıştır.

1

2010 yılında 5982 sayılı Kanun’la yapılan Anayasa
değişikliği ile Anayasanın 20. maddesine ilave bir
fıkra eklenerek kişisel veriler, “özel hayatın gizliliği ve
korunması hakkı” kapsamında Anayasal güvenceye
kavuşmuştur. Söz konusu fıkrada; “Herkes, kendisiyle
ilgili kişisel verilerin korunmasını isteme hakkına sahiptir.
Bu hak; kişinin kendisiyle ilgili kişisel veriler hakkında
bilgilendirilme, bu verilere erişme, bunların düzeltilmesini
veya silinmesini talep etme ve amaçları doğrultusunda
kullanılıp kullanılmadığını öğrenmeyi de kapsar. Kişisel
veriler, ancak kanunda öngörülen hallerde veya kişinin
açık rızasıyla işlenebilir. Kişisel verilerin korunmasına
ilişkin esas ve usuller kanunla düzenlenir.” hükmüne yer
verilmiştir.
Bahse konu Anayasa hükmüne göre;
• Herkes, kendisiyle ilgili kişisel verilerin korunmasını
isteme hakkına sahiptir.
• Bu anlamda bireyler temel olarak, kendileri ile
ilgili kişisel verilerin ilgisiz üçüncü kişilerin eline
geçmemesi konusunda gerekli tedbirlerin alınmasını
isteme hakkına sahiptirler.
2

Türkiye
Cumhuriyeti
Anayasası

• Bu hak; kişinin kendisiyle ilgili kişisel veriler
hakkında bilgilendirilme, bu verilere erişme, bunların
düzeltilmesini veya silinmesini talep etme ve amaçları
doğrultusunda kullanılıp kullanılmadığını öğrenmeyi
de kapsar. Bu anlamda bireyler, hangi amaçla hangi
kişisel verilerinin kullanıldığını öğrenme hakkına
sahip olduğu gibi söz konusu kişisel verilerde
herhangi bir yanlışlık bulunması halinde bu durumun
düzeltilmesini ya da verilerinin silinmesini isteme
hakkına da sahiptirler.
3

• Kişisel veriler, ancak kanunda öngörülen hallerde
veya kişinin açık rızasıyla işlenebilir. Yasal bir
düzenleme bulunmaması ya da bireyin kendisine
ait kişisel verilerin işlenmesi yönünde açık bir irade
beyanının olmaması durumunda kişisel verilerin
işlenebilmesi mümkün değildir.
Bu maddeye ilişkin değişiklik teklifinin gerekçesinde;
“Anayasada kişisel verilerin korunmasına yönelik dolaylı
hükümler bulunmakla birlikte yeterli değildir. Mukayeseli
hukukta ve tarafı olduğumuz uluslararası belgelerde de
kişisel verilerin korunması önemle vurgulanmaktadır.
Maddeyle, herkesin, kendisiyle ilgili kişisel verilerin
korunmasını isteme hakkı, anayasal bir hak olarak
teminat altına alınmaktadır. Bu bağlamda, bireylerin
kendilerini ilgilendiren kişisel veriler üzerinde hangi
hak ve yetkilere sahip olduğu ve kişisel verilerin hangi
hallerde işlenebileceği hükme bağlanırken, kişisel
verilerin korunmasına ilişkin esas ve usullerin kanunla
düzenleneceği öngörülmektedir.” ifadesine yer verilmiştir.

4

Anayasanın 20. maddesinin 3. fıkrasında kişisel verilerin
korunması öngörülmektedir. Ayrıca kişisel verilerin
hukuka aykırı olarak işlenmesi, Anayasanın 17. maddesi
ile güvence altına alınan kişi dokunulmazlığı, kişinin
maddi ve manevi varlığını koruma ve geliştirme hakkı ile
Anayasanın 20 ve 22. maddelerinde düzenlenen özel
hayatın gizliliği ve korunması hakkının ihlali anlamına da
gelmektedir.
Anayasanın 20. maddesinin 3. fıkrasında, kişisel verilerin
ancak bireyin açık rızası veya kanunda öngörülen hallerde
işlenebileceği, kişisel verilerin nasıl korunacağına ilişkin
esas ve usullerin kanunla düzenleneceği ifade edilmiştir.
Anayasa hükmünde, kanunla öngörülen hallerde kişisel
verilerin işlenebileceği belirtilmesine rağmen, özel
sınırlama sebeplerine yer verilmediği görülmektedir.
Anayasada öngörülen hüküm gereğince 26 Aralık 2014
tarihinde “Kişisel Verilerin Korunması Kanunu Tasarısı”
TBMM Başkanlığına sunulmuştur. Tasarı, 24 Mart 2016
tarihinde kanunlaşmış ve 6698 sayılı Kişisel Verilerin

5

Korunması Kanunu 7 Nisan 2016 tarih ve 29677 sayılı
Resmi Gazete’de yayımlanarak yürürlüğe girmiş, böylece
kişisel verilerin korunması için gerekli hukuksal altyapı
tamamlanmıştır.

6

Nasuh Akar Mah. 1407. Sokak No:4 06520
Balgat-Çankaya/Ankara // www.kvkk.gov.tr
Tel: 0 (312) 216 50 50 // Faks: 0(312) 216 50 52

