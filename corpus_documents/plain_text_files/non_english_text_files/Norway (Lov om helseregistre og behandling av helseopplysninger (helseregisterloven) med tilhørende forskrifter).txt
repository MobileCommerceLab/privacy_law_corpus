Søk etter lover, forskrifter, dommer, stortingsvedtak, tariﬀavtaler m.m.

Lov om helseregistre og behandling av helseopplysninger (helseregisterloven)
#

Søk

Innholdsfortegnelse

Logg inn

!

! Lovens forskrifter

⎙

"

➦ Gå til opprinnelig kunngjort versjon

Lov om helseregistre og behandling av helseopplysninger (helseregisterloven)
Dato LOV-2014-06-20-43
Departement Helse- og omsorgsdepartementet
Sist endret LOV-2021-05-07-34 fra 01.06.2021
Publisert I 2014 hefte 8
Ikrafttredelse 01.01.2015
Endrer LOV-2001-05-18-24
Kunngjort 20.06.2014

kl. 15.50

Korttittel Helseregisterloven – hregl

Kapitteloversikt:
Kapittel 1. Generelle bestemmelser (§§ 1 - 5)
Kapittel 2. Adgang til å behandle helseopplysninger og å etablere helseregistre (§§ 6 - 16)
Kapittel 3. Alminnelige bestemmelser om behandling av helseopplysninger (§§ 17 - 22)
Kapittel 4. Informasjon, innsyn, retting, sletting og sperring (§§ 23 - 25)
Kapittel 5. Tilsyn og sanksjoner (§§ 26 - 31)
Kapittel 6. Ikraftsetting m.m. (§§ 32 - 34)

Se også lov 15 juni 2018 nr. 38 om behandling av personopplysninger.

Kapittel 1. Generelle bestemmelser
§ 1. Lovens formål
Formålet med loven er å legge til rette for innsamling og annen behandling av helseopplysninger, for å fremme helse, forebygge
sykdom og skade og gi bedre helse- og omsorgstjenester. Loven skal sikre at behandlingen foretas på en etisk forsvarlig måte,
ivaretar den enkeltes personvern og brukes til individets og samfunnets beste.

§ 2. Definisjoner
I denne loven forstås med:
a) helseopplysninger: personopplysninger om en fysisk persons fysiske eller psykiske helse, medregnet om ytelse av
helsetjenester, som gir informasjon om vedkommendes helsetilstand, jf. personvernforordningen artikkel 4 nr. 15
b) behandling av helseopplysninger: enhver operasjon eller rekke av operasjoner som gjøres med helseopplysninger, enten
automatisert eller ikke, for eksempel innsamling, registrering, organisering, strukturering, lagring, tilpasning eller endring,
gjenfinning, konsultering, bruk, utlevering ved overføring, spredning eller alle andre former for tilgjengeliggjøring,
sammenstilling eller samkjøring, begrensning, sletting eller tilintetgjøring, jf. personvernforordningen artikkel 4 nr. 2
c) helseregister: enhver strukturert samling av personopplysninger som er tilgjengelig etter særlige kriterier, og som inneholder
helseopplysninger, jf. personvernforordningen artikkel 4 nr. 6
d) dataansvarlig: ansvarlig for behandling av helseopplysninger, jf. personvernforordningen artikkel 4 nr. 7
e) samtykke: enhver frivillig, spesifikk, informert og utvetydig viljesytring fra den registrerte der vedkommende ved en erklæring
eller en tydelig bekreftelse gir sitt samtykke til behandling av helseopplysninger som gjelder vedkommende, jf.
personvernforordningen artikkel 4 nr. 11
f) indirekte identifiserbare helseopplysninger: helseopplysninger der navn, fødselsnummer og andre personentydige kjennetegn
er fjernet, men hvor opplysningene likevel kan knyttes til en enkeltperson.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 3. Saklig virkeområde
Loven gjelder for behandling av helseopplysninger til statistikk, helseanalyser, forskning, kvalitetsforbedring, planlegging, styring
og beredskap i helse- og omsorgsforvaltningen og helse- og omsorgstjenesten.
For opplysninger som er taushetsbelagte etter helsepersonelloven § 21, og for opplysninger om avdøde personer gjelder
bestemmelsene her om behandling av helseopplysninger så langt de passer.
Loven gjelder også tilsvarende for behandling av opplysninger i Helsearkivregisteret i Norsk helsearkiv.
Loven gjelder ikke for behandling av helseopplysninger som reguleres av helseforskningsloven eller pasientjournalloven.
Kongen i statsråd kan i forskrift bestemme at loven helt eller delvis skal gjelde for behandling av helseopplysninger utenfor
helse- og omsorgsforvaltningen eller helse- og omsorgstjenesten.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 4. Geografisk virkeområde
Loven gjelder for dataansvarlige som er etablert i Norge. Kongen kan i forskrift bestemme at loven helt eller delvis skal gjelde for
Svalbard og Jan Mayen, og kan fastsette særlige regler om behandling av helseopplysninger for disse områdene.
0 Endret ved lover 19 juni 2015 nr. 61 (ikr. 1 juli 2015 iflg. res. 19 juni 2015 nr. 680), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr.
1195).

§ 5. Forholdet til personvernforordningen og personopplysningsloven
Personvernforordningen og personopplysningsloven gjelder så langt ikke noe annet følger av denne loven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 2. Adgang til å behandle helseopplysninger og å etablere helseregistre
0 Overskrift endret ved lov 10 apr 2019 nr. 11 (ikr. 10 apr 2019 iflg. res. 10 apr 2019 nr. 473).

§ 6. Alminnelige vilkår for å behandle helseopplysninger
Helseopplysninger skal behandles i samsvar med prinsippene for behandling i personvernforordningen artikkel 5.
Graden av personidentifikasjon skal ikke være større enn nødvendig for det aktuelle formålet. Graden av personidentifikasjon
skal begrunnes. Tilsynsmyndigheten kan kreve at den dataansvarlige legger frem begrunnelsen.
Departementet kan gi forskrift om godkjenning av programvare, sertifisering og om bruk av standarder, klassifikasjonssystemer
og kodeverk, samt hvilke nasjonale eller internasjonale standardsystemer som skal følges ved behandling av helseopplysninger etter
denne loven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 7. (Opphevet ved lov 15 juni 2018 nr. 38.)

§ 8. Vilkår for etablering av helseregistre ved forskrift
Kongen i statsråd kan i forskrift gi nærmere bestemmelser om etablering av helseregistre og behandling av helseopplysninger i
registre etter §§ 9, 10 eller 11, når vilkårene i denne bestemmelsen og § 6 er oppfylt.
Den helsefaglige eller samfunnsmessige nytten av registeret må klart overstige personvernulempene.
Registrene skal ivareta oppgaver etter apotekloven, folkehelseloven, helse- og omsorgstjenesteloven, legemiddelloven,
smittevernloven, spesialisthelsetjenesteloven og tannhelsetjenesteloven.
Forskriften skal blant annet angi
a) formålet med behandlingen av helseopplysningene,
b) hvilke typer opplysninger som kan behandles,
c) krav til identitetsforvaltning,
d) krav til sikring av opplysningene, og
e) hvem som er dataansvarlig.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195). Endres ved lov 16 juni 2017 nr. 55 (ikr. fra den tid Kongen
bestemmer).

§ 9. Registre som er samtykkebaserte eller uten direkte personidentifiserende kjennetegn
Kongen i statsråd kan, i samsvar med vilkår i § 8, gi forskrift om behandling av opplysninger i helseregistre dersom
a) den registrerte samtykker, eller
b) opplysningene behandles uten at den dataansvarlige har tilgang til navn, fødselsnummer eller andre direkte
personidentifiserende kjennetegn.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. j1195).

§ 10. Helseregistre der den registrerte har rett til å motsette seg behandling av helseopplysninger
Kongen i statsråd kan i samsvar med vilkårene i § 8 gi forskrift om behandling av opplysninger i helseregistre der navn,
fødselsnummer eller andre direkte personidentifiserende kjennetegn skal kunne behandles uten samtykke fra den registrerte. Slike
forskrifter kan gis dersom
a) det for å oppnå formålet med behandlingen av opplysningene, og av hensyn til registerets kvalitet, ikke kan kreves at
samtykke innhentes, og
b) den registrerte har rett til å motsette seg at helseopplysninger behandles i registeret.

§ 11. Lovbestemte helseregistre
Kongen i statsråd kan i samsvar med vilkårene i § 8 gi forskrift om behandling av opplysninger i helseregistre der navn,
fødselsnummer og andre direkte personidentifiserende kjennetegn skal kunne behandles uten samtykke fra den registrerte i den
utstrekning det er nødvendig for å nå formålet med registeret.
Det kan gis forskrifter om følgende registre:
a) Dødsårsaksregisteret
b) Kreftregisteret
c) Medisinsk fødselsregister
d) Meldingssystem for smittsomme sykdommer (MSIS)
e) System for vaksinasjonskontroll (SYSVAK)
f) Forsvarets helseregister
g) Norsk pasientregister
h) Nasjonalt register over hjerte- og karlidelser
i) System for bivirkningsrapportering
j) Kommunalt pasient- og brukerregister
k) Legemiddelregisteret.
Kreftregisteret kan inneholde helseopplysninger om personer som har deltatt i undersøkelsesprogram for tidlig diagnose og
kontroll for kreftsykdom. Ved negativt funn kan opplysninger om navn, fødselsnummer, adresse, bostedskommune og sivilstand
registreres permanent, med mindre den registrerte motsetter seg det. Dersom den registrerte har motsatt seg permanent registrering,
skal opplysningene slettes etter at de er kvalitetssikret og senest seks måneder etter innsamlingen. Dette leddet gjelder også funn
som er innsamlet før 1. januar 2014.
0 Endret ved lover 17 juni 2016 nr. 47 (ikr. 1 juli 2016 iflg. res. 17 juni 2016 nr. 730), 4 des 2020 nr. 133 (ikr. 1 jan 2021 iflg. res. 4 des 2020 nr. 2713).

§ 12. Helsearkivregisteret
Kongen i statsråd kan i forskrift gi bestemmelser om etablering av Helsearkivregisteret.
Helsearkivregisteret er et helseregister med personidentifiserbar pasientdokumentasjon om avdøde pasienter. Opplysningene i
Helsearkivregisteret behandles uten de registrertes samtykke.
Riksarkivaren er dataansvarlig for opplysningene i Helsearkivregisteret, jf. arkivloven § 4.
Kongen i statsråd kan i forskrift gi nærmere bestemmelser om behandlingen av helseopplysningene i registeret og formålet med
behandlingen. Forskriften skal angi den dataansvarliges plikt til å gjøre data tilgjengelig.
Kongen i statsråd kan i forskriften gi nærmere bestemmelser om bevaring, kassasjon og avlevering av pasientdokumentasjon
for private virksomheter som yter tjenester etter spesialisthelsetjenesteloven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 13. Innmelding av helseopplysninger til helseregistre
Virksomheter og helsepersonell som tilbyr eller yter tjenester som omfattes av apotekloven, folkehelseloven, helse- og
omsorgstjenesteloven, legemiddelloven, smittevernloven, spesialisthelsetjenesteloven eller tannhelsetjenesteloven plikter å melde
opplysninger som bestemt i forskrifter etter §§ 8 til 12. Innmelding til registre etter §§ 9 bokstav b, 10, 11 og 12 kan skje uten hinder
av taushetsplikt.
Kongen kan gi forskrifter om innmelding av helseopplysninger til registre som omfattes av §§ 8 til 12, blant annet om hvem som
skal gi og motta opplysningene og om frister, formkrav, bruk av meldingsskjemaer og standarder. Den som mottar opplysningene,
skal varsle avsenderen dersom opplysningene er mangelfulle.
0 Endres ved lov 16 juni 2017 nr. 55 (ikr. fra den tid Kongen bestemmer).

§ 14. Innhenting av personopplysninger fra oﬀentlige myndigheter
Dataansvarlige kan uten hinder av taushetsplikten innhente personopplysninger de har tillatelse til å behandle etter §§ 8 til 12,
fra Folkeregisteret, Skatteetaten og Arbeids- og velferdsetaten.
0 Endret ved lover 9 des 2016 nr. 88 (ikr. 1 okt 2017 iflg. res. 9 juni 2017 nr. 718), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr.
1195), 4 des 2020 nr. 133 (ikr. 1 jan 2021 iflg. res. 4 des 2020 nr. 2713).

§ 15. Hvem som har samtykkekompetanse
Rett til å samtykke til behandling av helseopplysninger har
a) myndige personer, og
b) mindreårige etter fylte 16 år.
For samtykke til behandling av opplysninger som gjelder personer under 16 år, gjelder pasient- og brukerrettighetsloven § 4-4
tilsvarende. Dersom barn mellom 12 og 16 år, av grunner som bør respekteres, ikke ønsker at foreldrene, andre med foreldreansvar
eller barnevernstjenesten gjøres kjent med opplysninger om barnet, skal dette ivaretas.
For personer uten samtykkekompetanse etter pasient- og brukerrettighetsloven § 4-3 andre ledd, skal nærmeste pårørende
etter pasient- og brukerrettighetsloven § 1-3 bokstav b gi samtykke.
For personer som er fratatt rettslig handleevne på det personlige området, gjelder pasient- og brukerrettighetsloven § 4-7
tilsvarende.
Departementet kan i forskrift bestemme at barn mellom 12 og 16 år kan samtykke til behandling av helseopplysninger for
nærmere bestemte spesielle formål.

§ 16. Plikt til å innrapportere data til statistikk
Departementet kan i forskrift eller ved enkeltvedtak pålegge regionale helseforetak, helseforetak, fylkeskommuner og kommuner
å innrapportere anonyme data eller indirekte identifiserbare helseopplysninger, uten hensyn til taushetsplikt, til statistikk. Forskriften
kan ha nærmere regler om blant annet bruk av standarder, klassifikasjonssystemer og kodeverk.

Kapittel 3. Alminnelige bestemmelser om behandling av helseopplysninger
§ 17. Taushetsplikt
Enhver som behandler helseopplysninger etter denne loven, har taushetsplikt etter helsepersonelloven §§ 21 flg. Andre som får
adgang eller kjennskap til helseopplysninger fra helseregistre, har samme taushetsplikt. For søknader om dispensasjon fra
taushetsplikten for tilgjengeliggjøring av opplysninger i helseregistre gjelder § 19 e.
0 Endret ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 18. Forbud mot urettmessig tilegnelse av taushetsbelagte helseopplysninger
Det er forbudt å lese, søke etter eller på annen måte tilegne seg, bruke eller besitte helseopplysninger som behandles etter
denne loven, uten særskilt hjemmel i lov eller forskrift.

§ 19. Utarbeidelse av statistikk
Dataansvarlige for helseregistre kan utarbeide og oﬀentliggjøre relevant statistikk basert på helseopplysninger i registeret og
opplysninger som er sammenstilt etter § 19 c.
Dataansvarlige for helseregistre som er etablert med hjemmel i § 11 skal utarbeide og løpende oﬀentliggjøre relevant statistikk
som nevnt i første ledd. Departementet kan gi forskrift om at også andre dataansvarlige skal utarbeide statistikk.
Dataansvarlige for helseregistre skal på forespørsel utarbeide og tilgjengeliggjøre statistikk basert på opplysninger i registeret og
opplysninger som er sammenstilt etter § 19 c, dersom statistikken skal brukes til formål som er innenfor registrenes formål.
Utarbeidet statistikk skal være anonym.
0 Endret ved lover 9 des 2016 nr. 88 (ikr. 1 okt 2017 iflg. res. 9 juni 2017 nr. 718), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr.
1195), 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 a. Tilgjengeliggjøring av helseopplysninger
Den dataansvarlige skal etter søknad tilgjengeliggjøre helseopplysninger i helseregistre, inkludert opplysninger som er
sammenstilt etter § 19 c, når
a) opplysningene skal brukes til et uttrykkelig angitt formål som er innenfor registerets formål,
b) mottakeren kan godtgjøre at behandlingen vil ha rettslig grunnlag etter personvernforordningen artikkel 6 og 9,
c) mottakeren kan godtgjøre at behandlingen av opplysningene vil være innenfor rammene av eventuelle samtykker og ikke i
strid med eventuelle reservasjoner, og
d) mottakeren har gjort rede for hvilke egnede tekniske og organisatoriske tiltak som skal settes i verk for å ivareta
informasjonssikkerheten.

❓

Det skal ikke tilgjengeliggjøres flere opplysninger enn det som er nødvendig for formålet. Opplysningene skal tilgjengeliggjøres
uten navn, fødselsnummer eller andre direkte personentydige kjennetegn med mindre slike opplysninger av særlige grunner er
nødvendige.
Tilgjengeliggjøring kan bare skje når den registrerte har samtykket, tilgjengeliggjøringen omfattes av andre unntak fra
taushetsplikten, eller det er gitt dispensasjon.
Den dataansvarlige kan sette som vilkår for tilgjengeliggjøring at mottakeren setter i verk særlige tiltak for å verne den
registrertes grunnleggende rettigheter og interesser.
Opplysningene kan bare tilgjengeliggjøres dersom det er ubetenkelig ut fra etiske, medisinske og helsefaglige hensyn. For
tilgjengeliggjøring til medisinsk og helsefaglig forskning skal mottakeren ha fått forhåndsgodkjenning fra den regionale komiteen for
medisinsk og helsefaglig forskningsetikk, jf. helseforskningsloven § 33.
Dersom det er gitt dispensasjon fra taushetsplikten etter § 19 e, skal opplysningene tilgjengeliggjøres i samsvar med
dispensasjonsvedtaket uten at den dataansvarlige skal vurdere om vilkårene i første til femte ledd i bestemmelsen her er oppfylt.
Departementet kan gi forskrift om den dataansvarliges plikt og adgang til å tilgjengeliggjøre opplysninger som er overført til
løsningen etter § 20.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 b. Unntak fra taushetsplikten for indirekte identifiserbare helseopplysninger
Taushetsplikten er ikke til hinder for tilgjengeliggjøring av indirekte identifiserbare helseopplysninger i registre som er etablert
med hjemmel i § 11, dersom hensynet til den registrertes integritet og konfidensialitet er ivaretatt og behandlingen av opplysningene
er av vesentlig interesse for samfunnet.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 c. Sammenstilling
Helseopplysninger i helseregistre etablert med hjemmel i §§ 8 til 12 og demografiske og sosioøkonomiske personopplysninger i
Folkeregisteret og andre oﬀentlige registre, kan sammenstilles for å utarbeide statistikk som skal tilgjengeliggjøres etter § 19 eller for
å tilgjengeliggjøre opplysninger etter § 19 a. Det skal ikke sammenstilles flere opplysninger enn det som er nødvendig for formålet.
Sammenstillingen skal være i samsvar med eventuelle samtykker eller reservasjoner. Opplysninger i helseregistre etablert med
hjemmel i § 9 første ledd bokstav b kan bare sammenstilles dersom sammenstillingen skjer uten at den dataansvarlige har tilgang til
navn, fødselsnummer eller andre direkte personidentifiserende kjennetegn.
Sammenstillingen skal gjøres av den dataansvarlige for et av registrene eller en virksomhet som departementet utpeker.
Som ledd i kvalitetskontroll av opplysningene i registeret kan den dataansvarlige også gjennomføre rutinemessige
sammenstillinger med tilsvarende opplysninger i helseregistre hjemlet i § 11 og § 12 og i Folkeregisteret.
Dataansvarlige kan tilgjengeliggjøre opplysninger for sammenstilling uten hinder av taushetsplikten.
Kongen i statsråd kan gi forskrift om at opplysningene i registeret som ledd i kvalitetskontroll også kan sammenstilles med
opplysninger i originalkilden (pasientjournal mv.).
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 d. Tilgjengeliggjøring for påtalemyndigheten, arbeidsgivere og forsikringsøyemed
Helseopplysningene kan ikke gjøres tilgjengelige for påtalemyndigheten eller til bruk for arbeidsgivere eller forsikringsøyemed
selv om den registrerte samtykker.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 e. Dispensasjon fra taushetsplikten
Departementet kan etter søknad bestemme at helseopplysninger fra helseregistre skal tilgjengeliggjøres uten hinder av
taushetsplikt etter § 17, når
a) opplysningene skal brukes til et uttrykkelig angitt formål som er innenfor registerets formål,
b) mottakeren har gjort rede for hvilke egnede tekniske og organisatoriske tiltak som skal settes i verk for å ivareta
informasjonssikkerheten, og
c) behandlingen av opplysningene er av vesentlig interesse for samfunnet.
Det skal ikke tilgjengeliggjøres flere opplysninger enn det som er nødvendig for formålet. Opplysningene skal tilgjengeliggjøres
uten navn, fødselsnummer eller andre direkte personentydige kjennetegn med mindre slike opplysninger av særlige grunner er
nødvendige.
Departementet kan sette som vilkår for tilgjengeliggjøring at mottakeren setter i verk særlige tiltak for å verne den registrertes
grunnleggende rettigheter og interesser.
Det kan bare gis dispensasjon dersom tilgjengeliggjøringen er ubetenkelig ut fra etiske, medisinske og helsefaglige hensyn. For
tilgjengeliggjøring til medisinsk og helsefaglig forskning skal mottakeren ha fått forhåndsgodkjenning fra den regionale komiteen for
medisinsk og helsefaglig forskningsetikk, jf. helseforskningsloven § 33.
Myndigheten etter første ledd kan delegeres til et underordnet forvaltningsorgan eller legges til den regionale komiteen for
medisinsk og helsefaglig forskningsetikk.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 f. Frister for tilgjengeliggjøring av tilrettelagt statistikk og helseopplysninger
Den dataansvarlige skal tilgjengeliggjøre helseopplysninger etter § 19 tredje ledd og § 19 a innen 30 virkedager fra en fullstendig
søknad er mottatt. Dersom tilgjengeliggjøringen krever sammenstilling med opplysninger fra flere registre, er fristen 60 virkedager.
Tilgjengeliggjøringen kan utsettes dersom særlige forhold gjør det uforholdsmessig vanskelig å overholde fristen. Den
dataansvarlige skal i så fall gi et foreløpig svar med informasjon om grunnen til forsinkelsen og tidspunktet for når tilgjengeliggjøring
sannsynligvis vil skje.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 g. Betaling for tilgjengeliggjøring
Den dataansvarlige kan kreve betaling for tilrettelegging av statistikk og annen behandling av helseopplysninger etter § 19 til §
19 e. Betalingen kan ikke overstige de faktiske utgiftene knyttet til tilgjengeliggjøring av opplysninger fra registeret, inkludert utgifter
knyttet til saksbehandling, uttrekk, tilrettelegging, sammenstilling og utarbeiding av statistikk.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 19 h. Oversikt over tilgjengeliggjøring
Den dataansvarlige skal føre en oversikt over tilgjengeliggjøring av helseopplysninger fra registeret. Oversikten skal vise hvem
som har fått opplysningene, og hva som er det rettslige grunnlaget for mottakerens bruk av opplysningene.
Oversikten skal oppbevares i minst ti år etter tilgjengeliggjøringen.
0 Tilføyd ved lov 4 des 2020 nr. 133 (ikr. 1 juni 2021 iflg. res. 21 mai 2021 nr. 1578).

§ 20. Nasjonal løsning for tilgjengeliggjøring
Departementet kan gi forskrift om en nasjonal organisatorisk og teknisk løsning for utarbeidelse av statistikk og for
sammenstilling og tilgjengeliggjøring, av helseopplysninger fra helseregistre. Demografiske og sosioøkonomiske personopplysninger i
Folkeregisteret og andre oﬀentlige registre kan også inngå i løsningen.
Løsningen skal legges til et organ underordnet departementet. Organet skal ha dataansvaret for mottak, lagring, sammenstilling,
tilgjengeliggjøring og annen behandling av helseopplysninger og andre personopplysninger som inngår i løsningen. Oppgaver knyttet
til hele eller deler av løsningen kan utføres av en databehandler.
Opplysningene kan mottas, lagres og behandles på andre måter som et ledd i utarbeidelse av statistikk og tilgjengeliggjøring fra
plattformen. Utarbeidelse av statistikk, tilgjengeliggjøring og sammenstilling skal skje i samsvar med vilkårene i §§ 19 til 19 h.
Overføring av opplysninger til løsningen kan skje uten hinder av taushetsplikt.
Forskriften skal fastsette hvilke datakilder og opplysninger som skal omfattes av løsningen. Forskriften kan også inneholde
bestemmelser om
a) ansvar og oppgaver for organet som løsningen er lagt til
b) ansvar og oppgaver for dataansvarlige for registrene som omfattes, inkludert plikt til å overføre kvalitetssikrede opplysninger til
løsningen og plikt til å tilgjengeliggjøre opplysninger
c) krav til den organisatoriske og tekniske løsningen for å ivareta informasjonssikkerheten, innbyggertjenester og andre
personvernkrav
d) krav til mottaker av opplysningene om dekning av utgifter knyttet til tilgjengeliggjøring etter § 19 g og utgifter til forvaltning,
drift og videreutvikling av løsningen
e) krav til mottaker av opplysningene om publisering eller retur av analyseresultater.
0 Endret ved lover 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195), 4 des 2020 nr. 133 (ikr. 1 juni 2021 iflg. res. 21 mai 2021
nr. 1578).

§ 20 a. Forskrift om tilgjengeliggjøring av opplysninger fra Dødsårsaksregisteret for kommuneleger
Departementet kan gi forskrift om at kommuneleger kan få tilgjengeliggjort opplysninger fra Dødsårsaksregisteret uten hinder av
taushetsplikt.
0 Tilføyd ved lov 10 apr 2019 nr. 11 (ikr. 10 apr 2019 iflg. res. 10 apr 2019 nr. 473).

§ 21. Informasjonssikkerhet
Den dataansvarlige og databehandleren skal gjennomføre tekniske og organisatoriske tiltak for å oppnå et sikkerhetsnivå som er
egnet med hensyn til risikoen, jf. personvernforordningen artikkel 32. Den dataansvarlige og databehandleren skal blant annet sørge
for tilgangsstyring, logging og etterfølgende kontroll. I registre som er etablert med hjemmel i §§ 10 eller 11, skal direkte
personidentifiserende kjennetegn lagres kryptert.
Departementet kan i forskrift fastsette nærmere krav til informasjonssikkerhet ved behandling av helseopplysninger.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 22. Internkontroll
Den dataansvarlige skal gjennomføre tekniske og organisatoriske tiltak for å sikre og påvise at behandlingen utføres i samsvar
med personvernforordningen, personopplysningsloven og denne loven, jf. forordningen artikkel 24.
Departementet kan i forskrift gi nærmere regler om tekniske og organisatoriske tiltak etter første ledd.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 4. Informasjon, innsyn, retting, sletting og sperring
§ 23. Informasjon til allmennheten om behandling av helseopplysninger
En dataansvarlig som behandler opplysninger etter forskrift i medhold av §§ 8 til 11, skal av eget tiltak informere allmennheten
om hva slags behandling av helseopplysninger som foretas.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 24. Rett til informasjon og innsyn
Den registrerte har rett til informasjon og innsyn i henhold til personvernforordningen artikkel 13 til 15. Retten til informasjon og
innsyn gjelder ikke opplysninger som omfattes av unntakene i personopplysningsloven §§ 16 og 17.
Den registrerte har også rett til innsyn i hvem som har hatt tilgang til eller fått utlevert helseopplysninger som er knyttet til den
registrertes navn eller fødselsnummer, fra helseregistre etter §§ 8 til 11. Departementet kan i særlige tilfeller gi den dataansvarlige en
tidsbegrenset dispensasjon fra plikten til å gi innsyn etter dette leddet.
Når det er nødvendig for å vurdere innsynskrav, kan den dataansvarlige innhente personopplysninger fra Folkeregisteret. Dette
gjelder uten hensyn til taushetsplikt.
Kongen kan i forskrift gi nærmere bestemmelser om retten til informasjon og innsyn.
0 Endret ved lover 19 juni 2015 nr. 61 (ikr. 1 juli 2015 iflg. res. 19 juni 2015 nr. 680), 9 des 2016 nr. 88 (ikr. 1 okt 2017 iflg. res. 9 juni 2017 nr. 718), 15
juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 25. Retting, sperring eller sletting
Den registrerte kan kreve retting eller sletting etter personvernforordningen artikkel 16 og 17. Unntaket i personopplysningsloven
§ 17 andre og tredje ledd gjelder. Den registrerte kan også kreve at helseopplysninger som behandles etter §§ 8 til 11, skal slettes
eller sperres, dersom behandling av opplysningene føles sterkt belastende for den registrerte, og det ikke finnes sterke allmenne
hensyn som tilsier at opplysningene behandles. Krav om retting, sletting eller sperring av opplysninger rettes til den dataansvarlige for
opplysningene.
Datatilsynet kan, etter at Riksarkivaren er hørt, treﬀe vedtak om at retten til sletting etter første ledd går foran reglene i arkivloven
§§ 9 og 18. Hvis dokumentet som inneholdt de slettede opplysningene, gir et åpenbart misvisende bilde etter slettingen, skal hele
dokumentet slettes.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 5. Tilsyn og sanksjoner
§ 26. Tilsynsmyndighetene
Datatilsynet fører tilsyn med overholdelsen av loven og forskrifter gitt i medhold av loven. Dette gjelder ikke for tilsynsoppgaver
som påligger Statens helsetilsyn eller statsforvalteren etter helsetilsynsloven.
0 Endret ved lover 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195), 7 mai 2021 nr. 34 (ikr. 1 juni 2021 iflg. res. 7 mai 2021 nr.
1416).

§ 27. (Opphevet ved lov 15 juni 2018 nr. 38.)

§ 28. (Opphevet ved lov 15 juni 2018 nr. 38.)

§ 29. Overtredelsesgebyr
Ved behandling av helseopplysninger i strid med loven eller forskrifter gitt i medhold av loven, kan Datatilsynet ilegge
overtredelsesgebyr etter personvernforordningen artikkel 83 og personopplysningsloven §§ 26 og 27.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 30. Straﬀ for brudd på taushetsplikt
Overtredelse av § 17 om taushetsplikt straﬀes etter straﬀeloven § 209, likevel slik at medvirkning straﬀes.
0 Endret ved lover 19 juni 2015 nr. 65 (ikr. 1 okt 2015), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195), 10 apr 2019 nr. 11
(ikr. 10 apr 2019 iflg. res. 10 apr 2019 nr. 473).

§ 30 a. Straﬀ for urettmessig tilegnelse av helseopplysninger
Den som forsettlig eller grovt uaktsomt overtrer forbudet mot urettmessig tilegnelse av helseopplysninger i § 18, straﬀes med
bøter eller fengsel i inntil 1 år.
Grov urettmessig tilegnelse av helseopplysninger straﬀes med fengsel i inntil 3 år.
Ved avgjørelsen av om den urettmessige tilegnelsen av helseopplysninger er grov skal det særlig legges vekt på
a) faren for stor skade eller ulempe for den registrerte,
b) den tilsiktede vinningen med overtredelsen,
c) overtredelsens varighet og omfang,
d) den utviste skyld, og
e) om handlingen er begått av noen som tidligere er ilagt en straﬀerettslig reaksjon for liknende handlinger.
0 Tilføyd ved lov 10 apr 2019 nr. 11 (ikr. 10 apr 2019 iflg. res. 10 apr 2019 nr. 473).

§ 31. Erstatning
Den dataansvarlige og databehandleren skal erstatte skader som er oppstått som følge av at helseopplysninger er behandlet i
strid med personvernforordningen, etter forordningen artikkel 82 og personopplysningsloven § 30. Ansvaret gjelder tilsvarende ved
brudd på denne loven eller forskrifter gitt i medhold av loven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 6. Ikraftsetting m.m.
§ 32. Ikraftsetting
Loven trer i kraft fra den tid Kongen bestemmer.​1 Fra samme tid oppheves lov 18. mai 2001 nr. 24 om helseregistre og
behandling av helseopplysninger.
Kongen kan bestemme at de enkelte bestemmelsene i loven skal tre i kraft til ulik tid.
1 Fra 1 jan 2015 iflg. res. 19 des 2014 nr. 1732.

§ 33. Videreføring av forskrifter
Forskrifter gitt i medhold av lov 18. mai 2001 nr. 24 om helseregistre og behandling av helseopplysninger gjelder også etter at
loven her har trådt i kraft. Dette gjelder selv om forskriften ikke har alle bestemmelser som kreves etter § 8 fjerde ledd.

§ 34. Endringer i andre lover
Fra den tid loven trer i kraft gjøres følgende endringer i andre lover: – – –

Information in English

Juster tekststørrelse

Hjelp

Kontakt

