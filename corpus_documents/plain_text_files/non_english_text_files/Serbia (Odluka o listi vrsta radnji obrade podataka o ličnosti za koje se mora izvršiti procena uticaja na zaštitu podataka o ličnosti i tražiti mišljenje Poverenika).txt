2468
На основу члана 54. став 5. и члана 55. став 10. Закона о заштити података о
личности („Службени гласник РС”, број 87/18) и члана 33. став 5. Закона о слободном
приступу информацијама од јавног значаја („Службени гласник РС”, бр. 120/04, 54/07,
104/09 и 36/10),
Повереник за информације од јавног значаја и заштиту података о личности доноси
ОДЛУКУ
о листи врста радњи обраде података о личности за које се мора извршити
процена утицаја на заштиту података о личности и тражити мишљење
Повереника за информације од јавног значаја и заштиту података о личности
1. Овом одлуком утврђује се листа радњи обраде података о личности за које
руковалац, пре него што започне са обрадом, мора извршити процену утицаја на
заштиту података о личности и тражити мишљење Повереника за информације од
јавног значаја и заштиту података о личности.
2. Процена утицаја на заштиту података о личности из тачке 1. ове одлуке врши се у
случају:
1) систематске и свеобухватне процене стања и особина физичког лица која се врши
помоћу аутоматизоване обраде података о личности, укључујући и профилисање, на
основу које се доносе одлуке од значаја за правни положај појединца или на сличан
начин значајно утичу на њега;
2) обраде посебних врста података о личности, односно података којима се открива
расно или етничко порекло, политичко мишљење, верско или филозофско уверење или
чланство у синдикату, као и обраде генетских података, биометријских података у
циљу јединствене идентификације лица, података о здравственом стању или података
о сексуалном животу или сексуалној оријентацији физичког лица или података о
личности у вези са кривичним пресудама и кажњивим делима и мерама безбедности, у
великом обиму;
3) систематског надзора над јавно доступним површинама у великој мери;
4) обраде података о личности деце и малолетника у сврху профилисања,
аутоматизованог одлучивања или за маркетиншке сврхе;
5) употребе нових технологија или технолошких решења за обраду података о
личности или са могућношћу обраде података о личности који служе за анализу или
предвиђање економске ситуације, здравља, склоности или интересовања, поузданости
или понашања, локације или кретања физичких лица;
6) обраде података о личности на начин који укључује праћење локације или
понашања појединца у случају системске обраде података о комуникацији насталих
употребом телефона, интернета или других средстава комуникације;
7) обраде биометријских података у циљу јединствене идентификације запослених
од стране послодавца и у другим случајевима обраде података о личности запослених
од стране послодавца употребом апликација или система за праћење њиховог рада,
кретања, комуникације и сл.;
8) обраде података о личности укрштањем, повезивањем или провером
подударности из више извора;
9) обраде посебних врста података о личности у сврху профилисања или
аутоматизованог одлучивања.

3. Осим у случајевима из тачке 2. ове одлуке руковалац је обавезан да изврши
процену утицаја на заштиту података о личности и у другим случајевима ако је
вероватно да ће нека врста обраде, посебно употребом нових технологија и узимајући
у обзир природу, обим, околности и сврху обраде, проузроковати висок ризик за права
и слободе физичких лица.
4. После извршене процене утицаја на заштиту података о личности, руковалац је
обавезан да, пре него што започне са обрадом података о личности, Поверенику за
информације од јавног значаја и заштиту података о личности поднесе захтев за
давање мишљења.
5. За захтев за давање мишљења из тачке 4. ове одлуке плаћа се републичка
административна такса у складу са законом.
6. Ову одлуку објавити у „Службеном гласнику Републике Србије” и на интернет
страници www.poverenik.rs.
7. Ова одлука ступа на снагу осмог дана од дана објављивања у „Службеном
гласнику Републике Србије”, а примењује се од дана примене Закона о заштити
података о личности („Службени гласник РС”, број 87/18).
Број 021-00-14/2019-04
У Београду, 19. јуна 2019. године
Заменица Повереника,
Станојла Мандић, с.р.

