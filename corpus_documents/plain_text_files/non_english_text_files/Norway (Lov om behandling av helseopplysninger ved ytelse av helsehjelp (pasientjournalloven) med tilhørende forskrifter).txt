Søk etter lover, forskrifter, dommer, stortingsvedtak, tariﬀavtaler m.m.

Søk

Lov om behandling av helseopplysninger ved ytelse av helsehjelp (pasientjournalloven)
# Innholdsfortegnelse

Logg inn

!

! Lovens forskrifter

⎙

"

➦ Gå til opprinnelig kunngjort versjon

Lov om behandling av helseopplysninger ved ytelse av helsehjelp
(pasientjournalloven)
Dato LOV-2014-06-20-42
Departement Helse- og omsorgsdepartementet
Sist endret LOV-2019-04-10-11
Publisert I 2014 hefte 8
Ikrafttredelse 01.01.2015
Kunngjort 20.06.2014

kl. 15.50

Korttittel Pasientjournalloven

Kapitteloversikt:
Kapittel 1. Generelle bestemmelser (§§ 1 - 5)
Kapittel 2. Pasientjournaler og andre behandlingsrettede helseregistre (§§ 6 - 14)
Kapittel 3. Taushetsplikt, innsynsrett og rett til å motsette seg behandling av helseopplysninger (§§ 15 - 18)
Kapittel 4. Virksomhetens plikter ved behandling av helseopplysninger (§§ 19 - 25)
Kapittel 5. Tilsyn og sanksjoner (§§ 26 - 31)
Kapittel 6. Ikraftsetting mv. (§§ 32 - 33)

Se også lover 2 juli 1999 nr. 63 kap. 5, 2 juli 1999 nr. 64 kap. 8 og lov 15 juni 2018 nr. 38 om behandling av personopplysninger.

Kapittel 1. Generelle bestemmelser
§ 1. Lovens formål
Formålet med loven er at behandling av helseopplysninger skal skje på en måte som
a) gir pasienter og brukere helsehjelp av god kvalitet ved at relevante og nødvendige opplysninger på en rask og eﬀektiv måte
blir tilgjengelige for helsepersonell, samtidig som vernet mot at opplysninger gis til uvedkommende ivaretas, og
b) sikrer pasienters og brukeres personvern, pasientsikkerhet og rett til informasjon og medvirkning.

§ 2. Definisjoner
I denne loven forstås med:
a) helsehjelp: enhver handling som har forebyggende, diagnostisk, behandlende, helsebevarende, rehabiliterende eller pleie- og
omsorgsformål, og som utføres av helsepersonell, jf. helsepersonelloven § 3 første ledd
b) helseopplysninger: personopplysninger om en fysisk persons fysiske eller psykiske helse, herunder om ytelse av
helsetjenester, som gir informasjon om vedkommendes helsetilstand, jf. personvernforordningen artikkel 4 nr. 15
c) behandling av helseopplysninger: enhver operasjon eller rekke av operasjoner som gjøres med helseopplysninger, enten
automatisert eller ikke, for eksempel innsamling, registrering, organisering, strukturering, lagring, tilpasning eller endring,
gjenfinning, konsultering, bruk, utlevering ved overføring, spredning eller alle andre former for tilgjengeliggjøring,
sammenstilling eller samkjøring, begrensning, sletting eller tilintetgjøring, jf. personvernforordningen artikkel 4 nr. 2
d) behandlingsrettet helseregister: pasientjournal- og informasjonssystem eller annet register, fortegnelse eller lignende, der
helseopplysninger er lagret systematisk, slik at opplysninger om den enkelte kan finnes igjen, og som skal gi grunnlag for
helsehjelp eller administrasjon av helsehjelp til enkeltpersoner
e) dataansvarlig: ansvarlig for behandling av helseopplysninger etter personvernforordningen artikkel 4 nr. 7.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 3. Saklig virkeområde
Loven gjelder all behandling av helseopplysninger som er nødvendig for å yte, administrere eller kvalitetssikre helsehjelp til
enkeltpersoner.
For opplysninger som er taushetsbelagte etter helsepersonelloven § 21, og for opplysninger om avdøde personer gjelder
bestemmelsene i loven her om behandling av helseopplysninger så langt de passer.
Kongen i statsråd kan i forskrift eller enkeltvedtak bestemme at loven helt eller delvis skal gjelde for behandling av
helseopplysninger til andre formål enn helsehjelp.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 4. Geografisk virkeområde
Loven gjelder for dataansvarlige som er etablert i Norge. Kongen kan i forskrift bestemme at loven helt eller delvis skal gjelde for
Svalbard og Jan Mayen, og kan fastsette særlige regler om behandling av helseopplysninger for disse områdene.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 5. Forholdet til personvernforordningen og personopplysningsloven
Personvernforordningen og personopplysningsloven gjelder så langt ikke noe annet følger av loven her.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 2. Pasientjournaler og andre behandlingsrettede helseregistre
§ 6. Rett til å behandle helseopplysninger
Behandlingsrettede helseregistre må ha hjemmel i lov.
Helseopplysninger i behandlingsrettede helseregistre kan bare behandles når det er nødvendig for å kunne gi helsehjelp, eller
for administrasjon, internkontroll eller kvalitetssikring av helsehjelpen.
Ved behandling av helseopplysninger til internkontroll eller kvalitetssikring skal opplysningene så langt som mulig behandles
uten at den registrertes navn og fødselsnummer fremgår.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 7. Krav til behandlingsrettede helseregistre
Behandlingsrettede helseregistre skal understøtte pasientforløp i klinisk praksis og være lett å bruke og å finne frem i.
Behandlingsrettede helseregistre skal være utformet og organisert slik at krav fastsatt i eller i medhold av lov kan oppfylles.
Dette gjelder blant annet regler om:
a) taushetsplikt, jf. § 15,
b) forbud mot urettmessig tilegnelse av helseopplysninger, jf. § 16,
c) retten til å motsette seg behandling av helseopplysninger, jf. § 17,
d) retten til informasjon og innsyn, jf. § 18,
e) helsepersonells dokumentasjonsplikt, jf. helsepersonelloven § 39,
f) tilgjengeliggjøring av helseopplysninger, jf. §§ 19 og 20 og
g) informasjonssikkerhet og internkontroll, jf. §§ 22 og 23.
Departementet kan i forskrift gi nærmere bestemmelser om plikt til å ha elektroniske systemer, om godkjenning av programvare
og sertifisering og om bruk av standarder, standardsystemer, kodeverk og klassifikasjonssystemer.

§ 8. Virksomheters plikt til å sørge for behandlingsrettede helseregistre
Virksomheter som yter helsehjelp skal sørge for å ha behandlingsrettede helseregistre for gjennomføring av helsepersonells
dokumentasjonsplikt, jf. helsepersonelloven § 39.

§ 9. Samarbeid mellom virksomheter om behandlingsrettede helseregistre
To eller flere virksomheter kan samarbeide om behandlingsrettede helseregistre, jf. § 8. Virksomhetene skal da inngå skriftlig
avtale om
a) hva samarbeidet omfatter,
b) hvordan pasientens eller brukerens rettigheter skal ivaretas,
c) hvordan helseopplysningene skal behandles og sikres, også ved endringer i eller opphør av samarbeidet, og
d) dataansvar.
Departementet kan i forskrift eller enkeltvedtak fastsette vilkår for slikt samarbeid.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 10. Etablering av nasjonale behandlingsrettede helseregistre
Kongen i statsråd kan gi forskrift om etablering av nasjonale behandlingsrettede helseregistre som på bestemte områder
kommer i stedet for registre etter §§ 8 og 9.
Forskriften skal gi nærmere bestemmelser om drift, behandling og sikring av helseopplysningene, om dataansvar, om
tilgangskontroll og om hvordan rettighetene til pasienten eller brukeren skal ivaretas.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 11. Systemer for saksbehandling, administrasjon mv. av helsehjelp
Kongen i statsråd kan gi forskrift om behandling av helseopplysninger for saksbehandling, administrasjon, oppgjør og
gjennomføring av helsehjelp til enkeltpersoner.
Taushetsplikt er ikke til hinder for behandlingen av opplysningene. Helseopplysningene kan behandles uten hensyn til samtykke
fra pasienten. Graden av personidentifikasjon skal ikke være større enn nødvendig for det aktuelle formålet. Opplysninger om
diagnose eller sykdom kan bare behandles når det er nødvendig for å nå formålet med behandlingen av opplysningen.
Forskriften skal gi nærmere bestemmelser om behandlingen av opplysningene, om hvilke opplysninger som kan behandles, om
den enkeltes rett til å motsette seg behandling av opplysningene og om dataansvar.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 12. Reseptformidleren
Kongen i statsråd kan gi forskrift med nærmere bestemmelser om behandling av helseopplysninger i nasjonal database for
resepter (Reseptformidleren).
Opplysningene kan behandles uten samtykke fra pasienten.
Forskriften skal gi nærmere bestemmelser om formålet med behandlingen av opplysningene, hvilke opplysninger som skal
behandles, og hvem som er dataansvarlig for opplysningene.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 13. Nasjonal kjernejournal
Kongen i statsråd kan gi forskrift om behandling av helseopplysninger i nasjonal kjernejournal.
Nasjonal kjernejournal er et sentralt virksomhetsovergripende behandlingsrettet helseregister. Journalen skal inneholde et
begrenset sett relevante helseopplysninger som er nødvendig for å yte forsvarlig helsehjelp.
Opplysninger kan registreres og på annen måte behandles uten samtykke fra pasienten. Den registrerte har rett til å motsette
seg at helseopplysninger behandles i registeret.
Helsepersonell med tjenstlig behov ved ytelse av helsehjelp kan etter samtykke fra den registrerte gis tilgang til nødvendige og
relevante helseopplysninger fra nasjonal kjernejournal. Med samtykke menes enhver frivillig, spesifikk, informert og utvetydig
viljesytring fra pasienten der vedkommende ved en erklæring eller en tydelig bekreftelse gir sitt samtykke til at det gis slik tilgang, jf.
personvernforordningen artikkel 4 nr. 11. Når det er nødvendig for å yte forsvarlig helsehjelp, kan Kongen i statsråd i forskrift gjøre
unntak fra kravet om samtykke. Ved unntak fra samtykke gjelder helsepersonelloven § 45 første ledd første punktum tilsvarende.
Kongen i statsråd kan i forskrift gi nærmere bestemmelser om drift og behandling av helseopplysninger, for eksempel hvilke
opplysninger som skal behandles, hvem som er dataansvarlig, regler om sletting, tilgang og tilgangskontroll, samt pasientens
rettigheter.
0 Endret ved lover 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195), 10 apr 2019 nr. 11 (ikr. 10 apr 2019 iflg. res. 10 apr 2019
nr. 473).

❓

§ 14. Registrering og melding av helseopplysninger
Virksomheter og helsepersonell som tilbyr eller yter tjenester som omfattes av apotekloven, folkehelseloven, helse- og
omsorgstjenesteloven, legemiddelloven, smittevernloven, spesialisthelsetjenesteloven eller tannhelsetjenesteloven, plikter uten hinder
av taushetsplikt å registrere eller melde opplysninger som bestemt i forskrifter etter §§ 11 til 13.
Kongen kan i forskrift gi nærmere bestemmelser om innhenting av helseopplysninger til registre som omfattes av §§ 11 til 13,
blant annet om frister, formkrav, bruk av meldingsskjemaer og standarder.
Mottaker av opplysningene skal varsle den som har registrert eller meldt opplysningene dersom opplysningene er mangelfulle.
0 Endres ved lov 16 juni 2017 nr. 55 (ikr. fra den tid Kongen bestemmer).

Kapittel 3. Taushetsplikt, innsynsrett og rett til å motsette seg behandling av
helseopplysninger
§ 15. Taushetsplikt
Enhver som behandler helseopplysninger etter denne lov, har taushetsplikt etter helsepersonelloven §§ 21 flg. Andre som får
adgang eller kjennskap til helseopplysninger fra et behandlingsrettet helseregister, har samme taushetsplikt.

§ 16. Forbud mot urettmessig tilegnelse av helseopplysninger
Det er forbudt å lese, søke etter eller på annen måte tilegne seg, bruke eller besitte helseopplysninger fra behandlingsrettede
helseregistre uten at det er begrunnet i helsehjelp til den enkelte, administrasjon av slike tjenester eller har særskilt hjemmel i lov eller
forskrift.

§ 17. Rett til å motsette seg behandling av helseopplysninger
Pasienten eller brukeren kan motsette seg at
a) helseopplysninger i et behandlingsrettet helseregister etablert med hjemmel i §§ 8 til 10 gjøres tilgjengelige for helsepersonell
etter § 19, jf. helsepersonelloven §§ 25 og 45 og pasient- og brukerrettighetsloven § 5-3,
b) opplysninger om betalte egenandeler i tilknytning til vedtak om frikort og refusjon registreres automatisk i system etablert med
hjemmel i § 11, og
c) helseopplysninger registreres eller behandles på andre måter i nasjonal kjernejournal etablert med hjemmel i § 13.
Reglene om samtykkekompetanse i pasient- og brukerrettighetsloven §§ 4-3 til 4-7 gjelder tilsvarende for retten til å motsette
seg behandling av opplysningene.

§ 18. Informasjon og innsyn
Pasienten eller brukeren har rett til informasjon og innsyn i henhold til pasient- og brukerrettighetsloven § 3-6 tredje ledd og § 51 og til personvernforordningen artikkel 13 og 15.
Når det er nødvendig for å gi innsyn, kan den databehandlingsansvarlige innhente personopplysninger fra Folkeregisteret. Dette
gjelder uten hensyn til om opplysningene er underlagt taushetsplikt etter folkeregisterloven.
Kongen kan i forskrift gi nærmere bestemmelser om retten til innsyn i behandlingsrettede helseregistre.
0 Endret ved lover 9 des 2016 nr. 88 (ikr. 1 okt 2017 iflg. res. 9 juni 2017 nr. 718), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr.
1195).

Kapittel 4. Virksomhetens plikter ved behandling av helseopplysninger
§ 19. Helseopplysninger ved helsehjelp
Innenfor rammen av taushetsplikten skal den dataansvarlige sørge for at relevante og nødvendige helseopplysninger er
tilgjengelige for helsepersonell og annet samarbeidende personell når dette er nødvendig for å yte, administrere eller kvalitetssikre
helsehjelp til den enkelte.
Den dataansvarlige bestemmer på hvilken måte opplysningene skal gjøres tilgjengelige. Opplysningene skal gjøres tilgjengelige
på en måte som ivaretar informasjonssikkerheten.
Departementet kan i forskrift gi nærmere bestemmelser om hvordan helseopplysninger i behandlingsrettede helseregistre kan
gjøres tilgjengelige.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 20. Helseopplysninger til andre formål enn helsehjelp
Den dataansvarlige kan gjøre helseopplysninger tilgjengelige for andre formål enn helsehjelp når den enkelte samtykker eller
dette er fastsatt i lov eller i medhold av lov. Med samtykke menes enhver frivillig, spesifikk, informert og utvetydig viljesytring fra den
registrerte der vedkommende ved en erklæring eller en tydelig bekreftelse gir sitt samtykke til behandling av helseopplysninger som
gjelder vedkommende, jf. personvernforordningen artikkel 4 nr. 11.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 21. Personopplysninger fra Folkeregisteret
Den dataansvarlige kan innhente personopplysninger fra Folkeregisteret når dette er nødvendig for å oppfylle den
dataansvarliges plikter etter loven. Dette gjelder uten hensyn til om opplysningene er underlagt taushetsplikt etter folkeregisterloven.
0 Endret ved lover 9 des 2016 nr. 88 (ikr. 1 okt 2017 iflg. res. 9 juni 2017 nr. 718), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr.
1195).

§ 22. Informasjonssikkerhet
Den dataansvarlige og databehandleren skal gjennomføre tekniske og organisatoriske tiltak for å oppnå et sikkerhetsnivå som er
egnet med hensyn til risikoen, jf. personvernforordningen artikkel 32. Den dataansvarlige og databehandleren skal blant annet sørge
for tilgangsstyring, logging og etterfølgende kontroll.
Departementet kan i forskrift fastsette nærmere krav til informasjonssikkerhet ved behandling av helseopplysninger.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 23. Internkontroll
Den dataansvarlige skal gjennomføre tekniske og organisatoriske tiltak for å sikre og påvise at behandlingen utføres i samsvar
med personvernforordningen, personopplysningsloven og denne loven, jf. forordningen artikkel 24.
Den dataansvarlige skal dokumentere tiltakene. Dokumentasjonen skal være tilgjengelig for medarbeiderne hos den
dataansvarlige og hos databehandleren. Dokumentasjonen skal også være tilgjengelig for tilsynsmyndighetene.
Departementet kan i forskrift gi nærmere bestemmelser om internkontroll.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 24. Overdragelse eller opphør av virksomhet
Ved overdragelse eller opphør av virksomhet kan behandlingsrettet helseregister overføres til en annen virksomhet. Den enkelte
pasient eller bruker kan motsette seg overføring av sin journal og i stedet kreve at registeret overføres til en annen bestemt
virksomhet. Dersom det er praktisk mulig, skal pasienten eller brukeren gjøres kjent med denne retten.
Departementet kan i forskrift gi nærmere bestemmelser om overføring av helseopplysninger ved opphør eller overdragelse av
virksomhet.

§ 25. Plikt til bevaring eller sletting
Helseopplysninger skal oppbevares til det av hensyn til helsehjelpens karakter ikke lenger antas å bli bruk for dem. Det samme
gjelder opplysninger om hvem som har hatt tilgang til eller fått utlevert helseopplysninger som er knyttet til pasientens eller brukerens
navn eller fødselsnummer.
Hvis ikke opplysningene deretter skal bevares etter arkivloven eller annen lovgivning, skal de slettes.
Kongen kan i forskrift gi nærmere bestemmelser om bevaring eller sletting av opplysninger som nevnt i første ledd.

Kapittel 5. Tilsyn og sanksjoner
§ 26. Tilsyn
Datatilsynet fører tilsyn med overholdelsen av loven og forskrifter gitt i medhold av loven. Dette gjelder ikke for tilsynsoppgaver
som påligger Statens helsetilsyn eller Fylkesmannen etter helsetilsynsloven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 27. (Opphevet ved lov 15 juni 2018 nr. 38.)

§ 28. (Opphevet ved lov 15 juni 2018 nr. 38.)

§ 29. Overtredelsesgebyr
Ved behandling av helseopplysninger i strid med loven eller forskrifter gitt i medhold av loven, kan Datatilsynet ilegge
overtredelsesgebyr etter personvernforordningen artikkel 83 og personopplysningsloven §§ 26 og 27.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

§ 30. Straﬀ for brudd på taushetsplikt
Overtredelse av § 15 om taushetsplikt straﬀes etter straﬀeloven § 209, likevel slik at medvirkning straﬀes.
0 Endret ved lover 19 juni 2015 nr. 65 (ikr. 1 okt 2015), 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195), 10 apr 2019 nr. 11
(ikr. 10 apr 2019 iflg. res. 10 apr 2019 nr. 473).

§ 30 a. Straﬀ for urettmessig tilegnelse av helseopplysninger
Den som forsettlig eller grovt uaktsomt overtrer forbudet mot urettmessig tilegnelse av helseopplysninger i § 16, straﬀes med
bøter eller fengsel i inntil 1 år.
Grov urettmessig tilegnelse av helseopplysninger straﬀes med fengsel i inntil 3 år.
Ved avgjørelsen av om den urettmessige tilegnelsen av helseopplysninger er grov skal det særlig legges vekt på
a) faren for stor skade eller ulempe for pasienten eller brukeren,
b) den tilsiktede vinningen med overtredelsen,
c) overtredelsens varighet og omfang,
d) den utviste skyld, og
e) om handlingen er begått av noen som tidligere er ilagt en straﬀerettslig reaksjon for liknende handlinger.
0 Tilføyd ved lov 10 apr 2019 nr. 11 (ikr. 10 apr 2019 iflg. res. 10 apr 2019 nr. 473).

§ 31. Erstatning
Den dataansvarlige og databehandleren skal erstatte skader som er oppstått som følge av at helseopplysninger er behandlet i
strid med personvernforordningen, etter forordningen artikkel 82 og personopplysningsloven § 30. Ansvaret gjelder tilsvarende ved
brudd på denne loven eller forskrifter gitt i medhold av loven.
0 Endret ved lov 15 juni 2018 nr. 38 (ikr. 20 juli 2018 iflg. meddelelse 17 juli 2018 nr. 1195).

Kapittel 6. Ikraftsetting mv.
§ 32. Ikraftsetting
Loven trer i kraft fra den tid Kongen bestemmer.​1 Kongen kan bestemme at de enkelte bestemmelsene i loven skal tre i kraft til
ulik tid.
1 Fra 1 jan 2015 iflg. res. 19 des 2014 nr. 1732.

§ 33. Videreføring av forskrifter
Forskrifter gitt i medhold av lov 18. mai 2001 nr. 24 om helseregistre og behandling av helseopplysninger, gjelder også etter at
loven her har trådt i kraft.

Information in English

Juster tekststørrelse

Hjelp

Kontakt

