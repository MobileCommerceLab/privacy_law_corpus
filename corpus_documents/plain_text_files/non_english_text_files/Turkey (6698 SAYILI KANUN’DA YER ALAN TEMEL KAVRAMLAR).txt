6698 SAYILI
KANUN’DA YER ALAN
TEMEL KAVRAMLAR

I. AÇIK RIZA
Kanunun yürürlüğe girmesi sonrasında, kişisel veri
ve bu verinin işlenmesi ile birlikte hayatımıza giren
kavramlardan birisi de “açık rıza” kavramıdır. Kanunun
3. maddesinde açık rıza; “belirli bir konuya ilişkin,
bilgilendirilmeye dayanan ve özgür iradeyle açıklanan
rıza” şeklinde tanımlanmıştır.
Ayrıca Anayasa’nın 20. maddesinin 3. fıkrasında, kişisel
verilerin, ancak kanunda öngörülen hallerde veya kişinin
açık rızasıyla işlenebileceği hüküm altına alınmıştır. Açık
rıza, 6698 sayılı Kanun’da hem özel nitelikli kişisel veriler,
hem de özel nitelikli olmayan kişisel veriler bakımından
temel hukuka uygunluk sebebi olarak öngörülmüştür.
Buna göre sırasıyla Kanun’un,
• 5. maddesinin, 1. fıkrasında “Kişisel veriler ilgili kişinin
açık rızası olmaksızın işlenemez”,
• 6. maddesinin 2. fıkrasında “Özel nitelikli kişisel
verilerin, ilgilinin açık rızası olmaksızın işlenmesi
yasaktır”,
• 8. maddesinin 1. fıkrasında “Kişisel veriler, ilgili kişinin
açık rızası olmaksızın aktarılamaz”,
• 9. maddesinin 1. fıkrasında “Kişisel veriler, ilgili kişinin
açık rızası olmaksızın yurt dışına aktarılamaz”
düzenlemeleri yer almaktadır.
1

Açık rıza, uluslararası metinlerde de kendine yer bulan
önemli bir kavramdır. 95/46 EC sayılı Avrupa Birliği
Direktifine göre rıza; ilgili kişinin kendisiyle ilgili veri
işlenmesine, özgürce, konuyla ilgili yeterli bilgi sahibi
olarak, tereddüde yer bırakmayacak açıklıkta ve sadece
o işlemle sınırlı olarak verdiği onay beyanıdır. Direktifte
yalnızca özel nitelikli kişisel (hassas) verilerin işlenmesi
için açık rıza aranmakta iken, ülkemizde ve GDPR’da
kural olarak her türlü kişisel verinin işlenmesi için açık
rızaya ihtiyaç duyulmaktadır.

2

Kanun çerçevesinde açık rıza, kişinin sahip olduğu
verinin işlenmesine, kendi isteği ile ya da karşı taraftan
gelen istek üzerine, onay vermesi anlamını taşımaktadır.
Açık rıza açıklamasının bir diğer önemi de veri işleyene
gerçekleştireceği fiil konusunda yol göstermesidir.
Kişi açık rıza açıklaması ile aslında veri sorumlusuna
kendi hukuksal değerine ilişkin verdiği kararı bildirmiş
olmaktadır. Açık rıza açıklaması, ilgili kişinin, işlenmesine
izin verdiği verinin sınırlarını, kapsamını ve gerçekleştirilme
biçimini de belirlemesini sağlayacaktır.
Açık rızanın bu anlamda, rıza veren kişinin “olumlu irade
beyanı”nı içermesi gerekmektedir. Diğer mevzuattaki
düzenlemeler saklı kalmak üzere, açık rızanın yazılı şekilde
alınmasına gerek yoktur. Açık rızanın elektronik ortam
ve çağrı merkezi vb. yollarla alınması da mümkündür.
Burada ispat yükümlülüğü veri sorumlusuna aittir.
Kanunun 3. maddesinde yer verilen açık rıza tanımı
kapsamında, açık rızanın 3 unsuru bulunmaktadır:
• Belirli bir konuya ilişkin olması,
• Rızanın bilgilendirmeye dayanması,
• Özgür iradeyle açıklanması.

3

A) Belirli Bir Konuya İlişkin
Olması
Veri işlemek üzere verilen açık rızanın geçerli olması
için açık rızanın belirli bir konuya ilişkin ve o konu ile
sınırlı olması gerekir. Veri sorumlusu tarafından açık
rıza beyanının hangi konuya ilişkin olarak istenildiğinin
açıkça ortaya konulması gerekmektedir. Buna göre, ilgili
kişinin genel bir irade açıklaması ile “kişisel verilerimin
işlenmesini kabul ediyorum” şeklinde açık uçlu ve
belirsiz rızası tek başına Kanun bağlamında “açık rıza”
olarak kabul edilemez.
Eğer birden çok kategoriye ilişkin verinin işlenmesine
dair rıza beyanında bulunulacaksa, rızanın hangi verilerin
ve ne amaçlarla işleneceği gibi, işlemenin farklı noktaları
açısından da verilmiş olması gerekir.
Veri sorumlusunun, kişisel veriyi kullanımı sonrasında
gerçekleştireceği ikincil işlemler için ise, (örneğin
yurtdışına veri aktarımı gibi) buna ilişkin ayrıca rıza
alması gerekecektir. Aynı durum, kişisel verilerin işlenme
amaçlarının değişmesi halinde de geçerlidir.

4

B) Bilgilendirmeye Dayanması
Açık rıza bir irade beyanı olup, kişinin özgür bir şekilde
rıza gösterebilmesi için, neye rıza gösterdiğini de
bilmesi gerekir. Kişinin sadece konu üzerinde değil, aynı
zamanda rızasının sonuçları üzerinde de tam bir bilgi
sahibi olması gerekir.
Bilgilendirme, veri işleme ile ilgili bütün konularda açık ve
anlaşılır bir biçimde gerçekleştirilmelidir. Bilgilendirmenin
mutlaka verinin işlemesinden önce yapılması gerekir.
İşlenecek verinin niteliği, aynı zamanda bilgilendirme
düzeyini belirleyecektir.İlgili kişinin bilgilendirilmesi aynı
zamanda kişinin kendi geleceğini belirleme hakkının bir
yansımasını oluşturmaktadır.
Bilgilendirme yapılırken elde edilecek kişisel verilerin
hangi amaçlarla kullanılacağı açıkça belirtilmeli,
kişinin anlamayacağı terimler ya da yazılı bilgilendirme
yapıldığında okumakta güçlük çekeceği oranda küçük
puntolar kullanılmamalıdır.

5

C) Özgür İradeyle Açıklanması
Kişinin irade beyanı olan rıza, kişinin yaptığı davranışın
bilincinde ve kendi kararı olması halinde geçerlilik
kazanacaktır. Kişinin iradesini sakatlayacak her tür
fiil, kişisel verilerin işlenmesi için verdiği rızayı da
sakatlayacaktır. Cebir, tehdit, hata ve hile gibi iradeyi
sakatlayan hallerde, kişinin özgür biçimde karar vermesi
mümkün değildir. Dolayısıyla bu gibi durumlarda özgür
bir irade açıklamasından bahsedilemez. Ancak buradaki
her sebep kendi içerisinde değerlendirilmeli, rızayı
etkileme derecesi belirlenmelidir.
Tarafların eşit konumda olmadığı veya taraflardan birinin
diğeri üzerinde etkili olduğu durumlarda rızanın özgür
iradeyle verilip verilmediğinin dikkatle değerlendirilmesi
gerekir. Özellikle işçi-işveren ilişkisinde, işçiye rıza
göstermeme imkânının etkin bir biçimde sunulmadığı
veya rıza göstermemenin işçi açısından muhtemel bir
olumsuzluk doğuracağı durumlarda, rızanın özgür
iradeye dayandığı kabul edilemez.

6

II. ANONİM HALE
GETİRME
Anonim hale getirme veya anonimleştirme, verilerin
başka verilerle eşleştirilse dahi, hiçbir surette kimliği belirli
veya belirlenebilir bir gerçek kişiyle ilişkilendirilemeyecek
hale getirilmesini ifade etmektedir. Bu kapsamda, elde
kalan veri üzerinden bir izleme yapılarak başka verilerle
eşleştirme ve destekleme sonrasında verinin kime ait
olduğu anlaşılabiliyorsa, bu verinin anonim hale getirildiği
kabul edilemez.
Bu noktada dikkat çekilmesi gereken husus, anonim
veri ve anonimleştirilmiş veri arasındaki farktır. Anonim
veri başından itibaren belirli bir kişiyle ilişkilendirilmesi
mümkün olmayan veriyi ifade ederken, anonimleştirilmiş
veri daha öncesinde bir kişiyle ilişkilendirilmiş ancak
sonradan artık bağlantısı kalmamış veridir.

7

III. İLGİLİ KİŞİ
Kanunda, yalnızca gerçek kişilerin verilerinin korunması
öngörülmektedir. Bu nedenle Kanunda kişisel verisi
işlenen gerçek kişiyi ifade etmek için “ilgili kişi” ifadesi
kullanılmıştır. Korunması gereken kişi, düzenlemenin
tanımlar kısmında açıkça belirtildiği üzere “gerçek
kişi”dir.
Kanunda yer alan kişisel verinin tanımı gereği, tüzel
kişiye ait bir verinin herhangi bir gerçek kişiyi belirlemesi
ya da belirlenebilir kılması halinde, bu veriler Kanun
kapsamında koruma altındadır. Ancak burada korunan
menfaat tüzel kişiye değil, düzenlemenin temellendirdiği
öncelik gereği belirlenen ya da belirlenebilecek gerçek
kişiye ait olacaktır. Çünkü Kanun, tüzel kişilere ait verilerin
korunmasını hiçbir şekilde düzenlememektedir.

8

IV. KİŞİSEL VERİ
Kişisel veri, belirli ya da belirlenebilir nitelikteki bir kişiye
ilişkin her türlü bilgidir. Bu durumda kişisel veriyi, kişisel
olmayan verilerden ayırabilmek için temelde iki ölçütten
yararlanıldığı söylenebilir. Buna göre, kişisel veriden
söz edebilmek için, verinin bir kişiye ilişkin olması ve
bu kişinin de belirli ya da belirlenebilir nitelikte olması
gerekmektedir.
Kişisel veri, bireyin şahsi, mesleki ve ailevi özelliklerini
gösteren, o bireyi diğer bireylerden ayırmaya ve niteliklerini
ortaya koymaya elverişli her türlü bilgidir. Kanunda kişisel
veri; “kimliği belirli veya belirlenebilir gerçek kişiye ilişkin
her türlü bilgi” şeklinde tanımlanmıştır. Bu bilgiler, belli
bir kimsenin kimliği, etnik kökeni, fiziksel özellikleri,
sağlık, eğitim, istihdam durumu, cinsel yaşamı, aile
hayatı, başkaları ile yaptığı haberleşmeler, ikamet adresi,
kredi kartı, kişisel düşünce ve inançları, dernek ve
sendika üyelikleri, alışveriş alışkanlıkları gibi hususları da
kapsamaktadır.
Kanunda yer alan kişisel veri tanımı doğrultusunda
gerçek bir kişiyi belirli veya belirlenebilir kılan her türlü
bilginin kişisel veri olarak kabul edilmesi gerekmektedir.
Kanunda yapılan tanımlamada hangi bilgilerin kişisel
9

veri olarak kabul edileceğine ilişkin sınırlı sayım
esasının benimsenmediği görülmektedir. Kanunda
gelişen teknolojilerle türetilebilecek veri kategorilerini
de düzenleyecek şekilde geniş bir kişisel veri tanımı
sunulmaktadır.
Bir kişinin belirli veya belirlenebilir olması, mevcut verilerin
herhangi bir şekilde bir gerçek kişiyle ilişkilendirilmesi
suretiyle, o kişinin tanımlanabilir hale getirilmesini ifade
etmektedir. Kanunun gerekçesinde bireyin adı, soyadı,
doğum tarihi ve doğum yeri gibi onun kesin teşhisini
sağlayan verilerin yanı sıra, kişinin fiziki, ailevi, ekonomik,
sosyal ve sair özelliklerine ilişkin verilerin de kişisel veri
niteliğinde olduğu belirtilmiştir.
Kişisel veriler, kişinin fiziksel, ekonomik, kültürel, sosyal
veya psikolojik kimliğini ifade eden somut bir içerik
taşıyabileceği gibi, kimlik, vergi, sigorta numarası gibi
herhangi bir kayıtla ilişkilendirilmesi sonucunda kişinin
belirlenmesini sağlayan tüm verileri kapsamaktadır.
Nitekim, Kanunun gerekçesinde de telefon numarası,
motorlu taşıt plakası, sosyal güvenlik numarası, pasaport
numarası, özgeçmiş, resim, görüntü ve ses kayıtları,
parmak izleri, genetik bilgiler gibi verilerin dolaylı da olsa
kişiyi belirlenebilir kılabilme özellikleri nedeniyle kişisel
veri olarak kabul edilmesi gerektiğine işaret edilmiştir.

10

V. KİŞİSEL VERİLERİN
İŞLENMESİ
Kişisel verilerin işlenmesi kavramı zincirleme bir döngüyü
ifade etmektedir. Kanunun 2. maddesinde, kişisel verilerin
tamamen veya kısmen otomatik olan ya da herhangi bir
veri kayıt sisteminin parçası olmak kaydıyla otomatik
olmayan yollarla ilk defa elde edilmesiyle başlayan
bir süreç ve devamındaki her türlü işleme, veri işleme
olarak tanımlanmıştır. Kişisel verilerin belirtilen şekilde
toplandıktan sonra silme, yok etme ya da anonim hale
getirme işlemlerine kadar olan süreçte gerçekleştirilen
her türlü faaliyet Kanun kapsamında kişisel verilerin
11

işlenmesi olarak değerlendirilmektedir. Aslında kişisel
veriler söz konusu olduğunda verinin nasıl tutulduğu ve
kullanıldığı en az verinin kendisi kadar önemlidir.
Kişisel verileri işleme yöntemlerinden bazıları aşağıda
açıklanmaktadır:
Elde edilme veya kaydetme: Kişisel verilerin ilk defa elde
edildikleri an itibariyle işleme fiili başlamaktadır.
Depolama/muhafaza etme: Dijital ya da fiziksel ortamda,
kişisel verilerin saklanması, barındırılması ya da
depolanması işleme kapsamında kabul edilir.
Değiştirme / Yeniden Düzenleme: Kişisel verilerin, çeşitli
yöntemler kullanılmak suretiyle değiştirilmesi ya da
yeniden düzenlenmesi deişleme sayılır.
Aktarılma / Devralınma: Kişisel verilerin çeşitli yöntemlerle
iletilmesi de işleme faaliyeti kapsamındadır.
Kişisel veriler otomatik veya otomatik olmayan yollarla
işlenebilecektir:

12

A) Otomatik İşleme
Direktifte ve Kanunda otomatik işlemenin ne olduğuna
ilişkin bir tanım yer almazken, OECD tarafından verilen
tanım; “İnsan müdahalesi ya da yardımı konusundaki
ihtiyacı asgari seviyeye indiren, kendi aralarında bağlantılı
ve etkileşimli elektrikli veya elektronik bir sistem tarafından
gerçekleştirilen veri işleme faaliyeti” şeklindedir. Bununla
birlikte Kanun gerekçesinde, Kanunun kapsamı
açıklanırken, “Günümüzde bu veriler, gerek özel sektör
gerek kamu sektörü tarafından bilişim sistemleri üzerinden

13

otomatik yollarla sıkça kullanılmaktadır.” denilerek dolaylı
yoldan otomatik işlemenin, bilişim sistemleri üzerinde
gerçekleştirilen faaliyetler olduğu belirtilmiştir.
Buna göre, otomatik olarak veri işlenmesi; bilgisayar,
telefon, saat vb. işlemci sahibi cihazlar tarafından yerine
getirilen, yazılım veya donanım özellikleri aracılığıyla
önceden hazırlanan algoritmalar kapsamında insan
müdahalesi olmadan kendiliğinden gerçekleşen işleme
faaliyetidir.

14

B) Otomatik Olmayan İşleme
(Veri Kayıt Sisteminin Parçası Olmak
Kaydıyla)
Yukarıda belirtildiği gibi, kişisel veriler otomatik işlemeye
tabi tutulmasalar da, “veri kayıt sistemi” aracılığıyla
işlendiklerinde de Kanun hükümlerine tabi olacaklardır.
Kanunda veri kayıt sistemi, “kişisel verilerin belirli kriterlere
göre yapılandırılarak işlendiği kayıt sistemi”ni ifade
etmektedir. Bu sistemler elektronik yahut fiziki ortamda
oluşturulabilir. Buna göre, örneğin veri kayıt sisteminde
kişisel veriler, ad, soyad veya kimlik numarası üzerinden
sınıflandırılabileceği gibi, kredi borcunu ödemeyenlere
ilişkin oluşturulacak sınıflandırma da bu kapsamda
değerlendirilebilecektir. Kanun, otomatik olmayan
yollarla veri işlenmesini tamamen Kanun kapsamı
dışında tutmamaktadır. Yani, otomatik olmayan yolla veri
işleme eğer veri kayıt sisteminin parçası ise, bu durumda
veri işleme faaliyeti Kanun kapsamında kabul edilecektir.
Sonuç olarak;
Kişisel verilerin hukuka uygun işlenmesi için aşağıdaki
tüm şartların birlikte sağlanması gerekir:
• İşlemenin veri işleme şartlarına dayanması
• Aydınlatmanın gerçekleşmiş olması,
• Genel (temel) ilkelere uygun olması.
15

C) Kişisel Verilerin İşlenme
Şartları
Kişisel verilerin işlenmesi, Kanunun 3. maddesinde
tanımlanmıştır. Buna göre; kişisel verilerin tamamen
veya kısmen otomatik olan ya da herhangi bir veri kayıt
sisteminin parçası olmak kaydıyla otomatik olmayan
yollarla elde edilmesi, kaydedilmesi, depolanması,
muhafaza edilmesi, değiştirilmesi, yeniden düzenlenmesi,
açıklanması, aktarılması, devralınması, elde edilebilir
hâle getirilmesi, sınıflandırılması ya da kullanılmasının
engellenmesi gibi veriler üzerinde gerçekleştirilen
her türlü işlem, kişisel verilerin işlenmesi olarak kabul
edilmiştir.
Kişisel verilerin işlenme şartları ise Kanunun 5.
maddesinde sayılmış olup, buna göre aşağıdaki
hallerden en az birinin bulunması durumunda kişisel
verilerin işlenmesi mümkündür.
• İlgili kişinin açık rızasının varlığı,
• Kanunlarda açıkça öngörülmesi,
• Fiili imkansızlık nedeniyle rızasını açıklayamayacak
durumda bulunan veya rızasına hukuki geçerlilik

16

tanınmayan kişinin kendisinin ya da bir başkasının
hayatı veya beden bütünlüğünün korunması için
zorunlu olması,
• Bir sözleşmenin kurulması veya ifasıyla doğudan
doğruya ilgili olması kaydıyla sözleşmenin taraflarına
ait kişisel verilerin işlenmesinin gerekli olması,
• Veri sorumlusunun hukuki yükümlülüğünü yerine
getirebilmesi için zorunlu olması,
• İlgili kişinin kendisi tarafından alenileştirilmiş olması,
• Bir hakkın tesisi, kullanılması veya korunması için veri
işlemenin zorunlu olması,
• İlgili kişinin temek hak ve özgürlüklerine zarar
vermemek kaydıyla, veri sorumlusunun meşru
menfaatleri için veri işlenmesinin zorunlu olması.
Kişisel verilerin işlenme şartları, yani hukuka uygunluk
halleri, Kanunda sınırlı sayıda sayılmış olup, bu şartlar
genişletilemez.
Kişisel veri işleme, Kanunda bulunan açık rıza dışındaki
şartlardan birine dayanıyorsa, bu durumda ilgili kişiden
açık rıza alınmasına gerek bulunmamaktadır. Veri işleme

17

faaliyetinin, açık rıza dışında bir dayanakla yürütülmesi
mümkün iken açık rızaya dayandırılması, aldatıcı ve
hakkın kötüye kullanımı niteliğinde olacaktır. Nitekim, ilgili
kişi tarafından verilen açık rızanın geri alınması halinde
veri sorumlusunun diğer kişisel veri işleme şartlarından
birine dayalı olarak veri işleme faaliyetini sürdürmesi
hukuka ve dürüstlük kurallarına aykırı işlem yapılması
anlamına gelecektir.
Bu kapsamda, veri sorumlusu tarafından kişisel veri
işleme faaliyetinin amacının öncelikli olarak açık rıza
dışındaki işleme şartlarından birine dayanıp dayanmadığı
değerlendirilmeli, eğer bu amaç Kanunda belirtilen açık
rıza dışındaki şartlardan en az birini karşılamıyorsa, bu
durumda veri işleme faaliyetinin devamı için kişinin açık
rızasının alınması yoluna gidilmelidir.
Kişisel verilerin işlenme şartları her bir kişisel veri
işleme faaliyetinin amacının Kanun bakımından
hukuki dayanağını oluşturmaktadır. Kişisel veri işleme
faaliyetinin amacında birden fazla sayıda kişisel veri
işleme şartı bulunabilir. Örneğin, maaş bordrosu
düzenlemek amacıyla çalışanların kişisel verilerinin
işlenmesinin hukuki dayanağı, kişisel veri işleme
şartlarından sözleşmenin ifası ve veri sorumlusunun
hukuki yükümlülüğünün yerine getirilmesidir.

18

Açık rıza dışında kişisel verilerin işlenme şartları aşağıdaki
gibidir:
İşlenme Şartları

Kanun Hükmü

Sözleşmenin
İfası

Fiili İmkânsızlık

Kapsamı

Örnek

Vergi Kanunları,
İş Kanunu, Türk
Ticaret Kanunu
vb.

Çalışana ait
özlük bilgilerinin
mevzuat gereği
tutulması
gerekir.

İş Akdi, Satış
Sözleşmesi,
Taşıma
Sözleşmesi,
Eser Sözleşmesi
vb.
Fiili imkânsızlık
nedeniyle rıza
veremeyecek
olan ya da ayırt
etme gücü
olmayan kişi.

19

Teslimat
yapılması için
şirketin adres
bilgilerini
kaydetmesi.
Bilinci kapalı
kişinin iletişim
veya adres
bilgisi.
Kaçırılan ya da
kayıp bir kişinin
konum bilgisi.

İşlenme Şartları
Veri
Sorumlusunun
Hukuki
Sorumluluğu

Kapsamı

Örnek
Bankacılık,
Mali Denetimler,
Enerji, Sermaye
Güvenlik
Piyasaları gibi
Mevzuatı,
alanlara özel
Sektör Odaklı
denetimlerde
Regülâsyonlarla
bilgi paylaşımı
Uyum.
yapılması.

Aleniyet
Kazandırma

İlgili kişinin
kendisine ait
bilgileri umumun
bilgisine
sunması.

Evini satmak
isteyen kişinin,
satış ilanında
iletişim bilgisine
yer vermesi

Hakkın Tesisi,
Korunması,
Kullanılması

Dava açılması,
tescil işlemleri,
her türlü tapu
işlemi vb. işlerde
kullanılması
zorunlu veriler.

İşten ayrılan
bir çalışana ait
gerekli bilgilerin
dava zaman
aşımı boyunca
saklanması.

Meşru Menfaat

Veri sahibinin
temel haklarına
zarar gelmemek
kaydıyla, Veri
Sorumlusunun
meşru menfaati
için zorunlu
olması halinde
veri işlenebilir.

Çalışan
bağlılığını artıran
ödül ve primler
uygulanması
amacıyla veri
işlenmesi.

20

VI. VERİ SORUMLUSU
VE VERİ İŞLEYEN
A) Genel Olarak
Veri sorumlusu, kişisel verilerin işleme amaçlarını ve
vasıtalarını belirleyen, veri kayıt sisteminin kurulmasından
ve yönetilmesinden sorumlu olan gerçek veya tüzel kişiyi
ifade eder. Tüzel kişiler, kişisel verileri işleme konusunda
gerçekleştirdiği faaliyetler kapsamında bizatihi kendileri
“veri sorumlusu” olup, ilgili düzenlemelerde belirtilen
hukuki sorumluluk tüzel kişinin şahsında doğacaktır. Bu
konuda kamu hukuku tüzel kişileri ve özel hukuk tüzel
kişileri bakımından bir farklılık gözetilmemiştir.
Bir şirket bünyesinde yer alan birimlerin tüzel kişiliği
bulunmadığından, bu birimlerin veri sorumlusu
olması mümkün değildir. Bununla birlikte, bir şirketler
topluluğunu oluşturan her bir şirket tüzel kişiliğe sahip
olduğundan, bu şirketlerin her birinin ayrı veri sorumlusu
olması mümkündür.
Veri işleyen ise veri sorumlusunun verdiği yetkiye
dayanarak onun adına kişisel verileri işleyen gerçek veya
21

tüzel kişiler olarak tanımlanmaktadır. Bu kişiler, kişisel
verileri kendisine verilen talimatlar çerçevesinde işleyen
veri sorumlusu organizasyonu dışında çalışan gerçek ve
tüzel kişilerdir. Başka bir ifade ile veri sorumlusunun kişisel
veri işleme sözleşmesi yapmak suretiyle yetkilendirdiği
ayrı bir gerçek veya tüzel kişidir.
Herhangi bir gerçek veya tüzel kişi aynı zamanda hem
veri sorumlusu, hem de veri işleyen olabilir. Örneğin, bir
muhasebe şirketi kendi personeliyle ilgili tuttuğu verilere
ilişkin olarak veri sorumlusu sayılırken, müşterisi olan
şirketlere ilişkin tuttuğu veriler bakımından ise veri işleyen
olarak kabul edilecektir.
Veri işleyenin faaliyetleri veri işlemenin daha çok teknik
kısımları ile sınırlıdır. Örneğin, saklamanın hangi yöntemle
yapılacağı, verilerin nasıl silineceği hususları veri işleyenin
yetkisindedir. Ancak, kişisel verilerin işlenmesine ilişkin
önemli kararların alınması yetkisi veri sorumlusuna
aittir. Veri sorumlusu kişisel verilerin işlenme amacını
ve yöntemini belirleyen kişidir. Yani işleme faaliyetinin
“neden” ve “nasıl” yapılacağı sorularının cevabını verecek
kişidir.

22

Veri sorumlusunun tespiti için aşağıdaki hususlarda
kimin karar verdiği dikkate alınmalıdır:
•
•
•
•
•

Kişisel verilerin toplanması ve toplama amacı,
Toplanacak kişisel veri türleri,
Toplanan verilerin hangi amaçlarla kullanılacağı,
Hangi bireylerin kişisel verilerinin toplanacağı,
Toplanan verilerin paylaşılıp paylaşılmayacağı,
paylaşılacaksa kiminle paylaşılacağı,
• Verilerin ne kadar süreyle saklanacağı,

23

Bununla birlikte, veri sorumlusu yapacağı kişisel veri
işleme sözleşmesi ile, aşağıda örnek olarak belirtilen
hususlarda karar verme yetkisini veri işleyene bırakabilir:
• Kişisel verilerin toplanması için hangi bilgi teknolojileri
sistemlerinin veya diğer metotların kullanılacağı,
• Kişisel verilerin hangi yöntemle saklanacağı,
• Kişisel verilerin korunması için alınacak güvenlik
önlemlerinin detayları,
• Kişisel verilerin aktarımının hangi yöntemle yapılacağı,
• Kişisel verilerin saklanmasına ilişkin sürelerin doğru
uygulanabilmesi için kullanılacak metot,
• Kişisel verilerin silinmesi, yok edilmesi ve anonim
hale getirilmesi yöntemi.
Veri sorumlusuyla veri işleyen arasındaki ortak bazı
noktaların belirtilmesi gerekir. İlk olarak, veri sorumlusu
ifadesiyle, bir şirket içerisinde veri işleme faaliyetlerinden
sorumlu bir kimse kastedilmemektedir. Veri sorumlusu
bizatihi tüzel kişiliğin kendisidir. Veri sorumlusu (aynı
şekilde veri işleyen de) olmak, Kanunun hukuki
yükümlülükleri tayin etmek amacıyla belirlediği bir
statüdür ve tanımda verilen özellikleri karşılaması
durumunda, şirketin tüzel kişiliği de bu statüde yer

24

alacaktır. Örneğin, veri işleme faaliyetinin bir parçası
olarak bir şirkette belge teslim alan ve kaydeden kişi
değil, şirketin kendisi “veri sorumlusu” sıfatına sahiptir.
İkinci olarak, her iki kavram da, hem gerçek hem de tüzel
kişiler için geçerlidir. Örneğin, serbest çalışan bir mali
müşavir de, mali müşavirlik firması da, hem veri sorumlusu,
hem de veri işleyen olabilir. Bir şirket bünyesinde yer alan
birimlerin tüzel kişiliği bulunmadığından, bu birimlerin
veri sorumlusu veya veri işleyen olması mümkün değildir.
Bununla birlikte, bir şirketler topluluğunu oluşturan her
bir şirket tüzel kişiliğe sahip olduğundan, bu şirketlerin
her biri ayrı iki statüde de yer alabilir.
Son olarak, bir tüzel ya da gerçek kişinin aynı anda
hem veri sorumlusu, hem de veri işleyen olabileceğini
söylemek mümkündür. Örneğin, bir bulut bilişim hizmeti
sunan şirket kendi çalışanlarının verileri bakımından “veri
sorumlusu” iken, müşterilerinin verileri bakımından “veri
işleyen” sıfatıyla hareket etmektedir.

25

B) Örnekler
b.1. Pazar Araştırması Şirketleri
Bir ilaç firması ile yaptığı sözleşme uyarınca, bir araştırma
şirketi, ilaç firması için çalışan memnuniyeti anketi
düzenlemeyi üstlenmiştir. Firma, anket yapılacak çalışan
listesinin belirlenmesini, anket metodunun seçimini
ve anket sonuçlarının sunumunu araştırma şirketine
bırakmıştır. Bu durumda araştırma şirketi, her ne kadar
firma adına anketi yapıyor ve kişisel verileri işliyor olsa
da ilaç firması ile birlikte veri sorumlusu statüsündedir.
Zira hangi çalışanlarla anket yapılacağı, hangi verilerin
toplanacağı vb. konularda karar verme yetkisine sahip
olan araştırma şirketidir.

b.2. Kargo Firmaları
Bir kargo firması, bir banka ile müşterilerin kredi kartlarını
ilgilisine ulaştırma hizmetini vermek üzere bir sözleşme
yapmıştır. Kargo firması gönderenin adı, soyadı, alıcının
adresi gibi sevkiyatı yönetmek için elde ettiği veriler
bakımından veri sorumlusudur. Ancak, kargo firması
her ne kadar kredi kartlarını fiziksel olarak elinde
bulundursa da, söz konusu kredi kartı ile ilgili bilgilere

26

ulaşması mümkün değildir. Bu durumda, dağıtım hizmeti
sunucusu olarak hizmet veren kargo firması ne veri
sorumlusu, ne de veri işleyen statüsündedir. Dolayısıyla,
yalnızca taşıdığı fiziksel eşyanın güvenliğini sağlamakla
yükümlü olup, kişisel verilerin işlenmesiyle ilgili uyması
gereken herhangi bir yükümlülük yoktur.

b.3. Ödeme Servisleri
İnternet üzerinden satış gerçekleştiren bir kişinin bir
ödeme hizmeti şirketi ile anlaşması sureti ile müşteri
verilerinin işlenmesi durumda; ödeme hizmeti şirketi,
satıcının veri işleyeni değildir. Bu verilerin işlenmesi
bakımından veri sorumlusu statüsündedir. Zira ödeme
hizmeti şirketi; (1) Ödemelerin doğru yapılabilmesi için
müşterilerden hangi verilerin toplanması gerektiğine
karar vermektedir. (2) Toplanan verilerin hangi amaçla
kullanılacağı konusunda kontrol sahibidir. (3) Satıcıdan
bağımsız olarak doğrudan kişisel verileri işlenen
müşterilere uyguladığı kendi hüküm ve koşulları
bulunmaktadır. (4) Satıcıdan bağımsız olarak kendi tabi
olduğu hukuki yükümlülükler bulunmaktadır. Örneğin;
kredi kartı bilgilerinin silinmesi vb.

27

b.4. Avukatlar
Bir firmanın işten ayrılan çalışanlarından birinin firmanın
müşteri listesini çaldığı ve buna karşılık firma sahibinin
listeyi nasıl geri alabileceği ile ilgili bir avukata başvurmuş
olduğu bir örnekte; firma sahibinin eski çalışanıyla ilgili
kişisel verileri avukata teslim etmesiyle, avukat da veri
sorumlusu statüsüne sahip olur. Bu durumda avukatın
firma sahibinin adına işlem yapıyor olması bunu
değiştirmez. Zira avukat elde edilen kişisel verilerin nasıl
işleneceğini kendisi belirleyecektir. Dolayısıyla, sağlanan
kişisel veriler bakımından hem firma sahibi hem de
avukat veri sorumlusu statüsündedir. Bu anlamda
her birinin uyması gereken kendi yükümlülükleri
bulunmaktadır (örneğin; veri sahibinin kişisel veriye
erişim talebinin yerine getirilmesi bakımından ikisi de ayrı
ayrı sorumludur).

b.5. Mali Müşavirler
Mali müşavirler, müşterilerinin hesaplarıyla ilgili kayıtları
tutarken bu kayıtlardaki kişisel verilerin işlenmesi
bakımından veri sorumlusudurlar. Zira mali müşavirlerin
işledikleri kişisel verilerle ilgili sorumluluk almasını zorunlu
kılan birçok mesleki yasal yükümlülükleri bulunmaktadır.
Örneğin, bir şirketin hesaplarını incelerken yolsuzluğa
rastlamaları durumunda mali müşavirlerin adli ve

28

idari birimler veya diğer yetkili kurumlara bildirimde
bulunma zorunluluğu bulunmaktadır. Bildirimi yaparken
müşterisinin talimatları doğrultusunda hareket etmiyor
olacağı açıktır. Dolayısıyla bunun gibi uzman hizmet
sağlayıcıları, kendi mesleki yasal yükümlülüklerine
tabi oldukları sürece veri sorumlusu statüsünde
bulunacaklardır ve veri sorumlusu olmaktan kaynaklanan
yükümlülüklerini anlaşmayla müşteriye kısmen veya
tamamen bırakmaları mümkün olmayacaktır.

b.6. Bulut Hizmeti Sağlayıcıları
Bir kamu kuruluşunun, topladığı kişisel verilerin
saklanması için bir bulut hizmeti sağlayıcısıyla sözleşme
yapması ve bulut sağlayıcısının verileri belirli bir
zamandan sonra sileceği ve/veya veri sahiplerinin kişisel
verilerine erişimlerini sağlayacağı konusunda anlaşılmış
olması durumda, bulut hizmeti sağlayıcısı veri işleyen
statüsündedir. Zira taraflar arasındaki sözleşme gereği
bulut hizmeti sağlayıcısının verileri kendi amaçları için
kullanması mümkün değildir. Ayrıca bulut hizmeti
sağlayıcısı, kendisi veri de toplamamaktadır. Tek faaliyeti
kamu kuruluşundan gelen kişisel verileri yine kamu
kuruluşunun talimatlarına uygun olarak saklamaktır.

29

VII. VERİ KAYIT
SİSTEMİ
Kişisel verilerin belirli kriterlere göre yapılandırılarak
işlendiği kayıt sistemini ifade etmektedir. Bu sistemler
elektronik yahut fiziki ortamda oluşturulabilir. Buna göre,
veri kayıt sisteminde kişisel veriler; ad-soyad veya kimlik
numarası üzerinden sınıflandırılabileceği gibi, kredi
borcunu ödemeyenlere ilişkin oluşturulacak sınıflandırma
da bu kapsamda değerlendirilecektir.
Kanun’un gerekçesine göre, otomatik olmayan yollarla
işlenen kişisel veriler bir veri kayıt sisteminin parçası
değilse Kanun kapsamında değerlendirilmeyecektir.
Bir başka ifadeyle, Kanun aşağıdaki iki durumda
uygulama alanı bulacaktır:
Kanun aşağıdaki iki durumda uygulama alanı bulacaktır:
Kişisel verilerin kısmen veya tamamen otomatik yollarla
işlenmesi,
Kişisel verilerin otomatik olmayan yollarla fakat bir veri
kayıt sistemi içerisinde işlenmesi.

30

Bu tanıma göre veri üzerinde gerçekleştirilen bir işleme
faaliyetinin,
1) öncelikle otomatik olup olmadığının belirlenmesi,
2) otomatik olmayan işleme varsa, bu defa da verinin
bir veri kayıt sistemi içerisinde işlenip işlenmediğinin
anlaşılması
gerekmektedir.

Nasuh Akar Mah. 1407. Sokak No:4 06520
Balgat-Çankaya/Ankara // www.kvkk.gov.tr
Tel: 0 (312) 216 50 50 // Faks: 0(312) 216 50 52

