Søk etter lover, forskrifter, dommer, stortingsvedtak, tariﬀavtaler m.m.

Søk

Forskrift om kameraovervåking i virksomhet

Logg inn

#

Innholdsfortegnelse

!

⎙

"

➦ Gå til opprinnelig kunngjort versjon

Forskrift om kameraovervåking i virksomhet
Dato FOR-2018-07-02-1107
Departement Arbeids- og sosialdepartementet
Ikrafttredelse 20.07.2018
Gjelder for Norge
Hjemmel LOV-2005-06-17-62-§9-6
Kunngjort 03.07.2018

kl. 15.10

Korttittel Forskrift om kameraovervåking i virksomhet

Hjemmel: Fastsatt av Arbeids- og sosialdepartementet 2. juli 2018 med hjemmel i lov 17. juni 2005 nr. 62 om arbeidsmiljø, arbeidstid og stillingsvern mv.
(arbeidsmiljøloven) § 9-6.

§ 1. Virkeområde
Forskriften her gjelder for kameraovervåking i virksomhet.
Med kameraovervåking menes vedvarende eller regelmessig gjentatt personovervåking ved hjelp av fjernbetjent eller automatisk
virkende overvåkingskamera eller annet lignende utstyr som er fastmontert. Som kameraovervåking anses både overvåking med og
uten mulighet for opptak av lyd- og bildemateriale. Det samme gjelder uekte kameraovervåkingsutstyr eller skilting, oppslag eller
lignende som gir inntrykk av at kameraovervåking finner sted, jf. personopplysningsloven § 31.

§ 2. Vilkår for kameraovervåking i virksomhet
Arbeidsmiljøloven kapittel 9 og personopplysningsloven gjelder for kameraovervåking i virksomhet.

§ 3. Tilleggsvilkår for kameraovervåking av område i virksomheten hvor en begrenset krets av personer ferdes jevnlig
Kameraovervåking av område i virksomheten hvor en begrenset krets av personer ferdes jevnlig, er bare tillatt dersom det ut fra
virksomheten er behov for å forebygge at farlige situasjoner oppstår og ivareta hensynet til ansattes eller andres sikkerhet eller det for
øvrig er et særskilt behov for overvåkingen.

§ 4. Varsel om at overvåking finner sted
Ved kameraovervåking etter forskriften her skal det ved skilting eller på annen måte gjøres tydelig at stedet blir overvåket, om
overvåkingen eventuelt inkluderer lydopptak og hvem som er behandlingsansvarlig.

❓

§ 5. Utlevering av opptak gjort ved kameraovervåking
Personopplysninger som er innsamlet ved kameraovervåking etter forskriften her, kan bare utleveres til andre enn den
behandlingsansvarlige dersom
a) den som er avbildet samtykker,
b) utleveringen skjer til politiet ved etterforskning av straﬀbare handlinger eller ulykker, og lovbestemt taushetsplikt ikke er til
hinder for utleveringen eller
c) det ellers følger av lov at utlevering kan skje.

§ 6. Sletting av opptak gjort ved kameraovervåking
Opptak skal slettes senest én uke etter at opptakene er gjort. Hvis det er sannsynlig at opptaket vil bli utlevert til politiet i
forbindelse med etterforskning av straﬀbare handlinger eller ulykker, kan opptakene oppbevares inntil 30 dager.
Opptak gjort på utsalgssteder som benytter betalingsinstrument eller identitetsbevis, eller i lokaler hvor post- eller banktjenester
leveres, skal slettes senest tre måneder etter at opptakene er gjort.
Sletteplikten etter første og andre ledd gjelder ikke
a) for opptak som politiet er i besittelse av,
b) for opptak som kan være av betydning for rikets eller dets alliertes sikkerhet, forholdet til fremmede makter og andre vitale
nasjonale sikkerhetsinteresser, eller
c) hvor den som er avbildet samtykker i at opptakene oppbevares lenger.
Dersom det foreligger et særlig behov for oppbevaring i lengre tid enn i første og andre ledd, kan Datatilsynet gjøre unntak fra
disse bestemmelsene.

§ 7. Allerede gitte dispensasjoner
Dispensasjoner gitt av Datatilsynet etter forskrift 15. desember 2000 nr. 1265 om behandling av personopplysninger
(personopplysningsforskriften) § 8-4 sjette ledd om oppbevaring av opptak gjort ved kameraovervåking er gyldige etter forskriften
her.

§ 8. Tilsyn
Datatilsynet fører tilsyn med at bestemmelsene i denne forskriften blir overholdt.

§ 9. Ikrafttredelse
Forskriften trer i kraft samtidig med at lov 15. juni 2018 nr. 38 om behandling av personopplysninger trer i kraft.​1
1 I kraft 20 juli 2018, jf. meddelelse 17. juli 2018 nr. 1195.

Information in English

Juster tekststørrelse

Hjelp

Kontakt

