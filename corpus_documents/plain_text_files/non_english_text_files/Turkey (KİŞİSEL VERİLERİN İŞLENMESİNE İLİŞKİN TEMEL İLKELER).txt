KİŞİSEL VERİLERİN
İŞLENMESİNE İLİŞKİN
TEMEL İLKELER

I. Genel Olarak
Uluslararası belgelerde kabul görmüş ve pek çok ülke
uygulamasına yansımış olan kişisel verilerin işlenmesine
ilişkin temel ilkeler bulunmaktadır. Kanunun 4.
maddesinde kişisel verilerin işlenmesine ilişkin usul ve
esaslar 108 sayılı Sözleşmeye ve 95/46/EC sayılı Avrupa
Birliği Direktifine paralel şekilde düzenlenmiştir. Buna
göre; Kanunda kişisel verilerin işlenmesinde sayılan
genel (temel) ilkeler şunlardır:
• Hukuka ve dürüstlük kurallarına uygun olma,
• Doğru ve gerektiğinde güncel olma,
• Belirli, açık ve meşru amaçlar için işlenme,
• İşlendikleri amaçla bağlantılı, sınırlı ve ölçülü olma,
• İlgili mevzuatta öngörülen veya işlendikleri amaç için
gerekli olan süre kadar muhafaza edilme.
Kişisel verilerin işlenmesine ilişkin ilkeler, tüm kişisel
veri işleme faaliyetlerinin özünde bulunmalı ve tüm
kişisel veri işleme faaliyetleri bu ilkelere uygun olarak
gerçekleştirilmelidir.

1

A) Hukuka ve Dürüstlük
Kurallarına Uygun Olma İlkesi
Hukuka ve dürüstlük kuralına uygun olma, kişisel
verilerin işlenmesinde kanunlarla ve diğer hukuksal
düzenlemelerle getirilen ilkelere uygun hareket
edilmesi zorunluluğunu ifade etmektedir. Dürüstlük
kuralına uygun olma ilkesi uyarınca veri sorumlusu, veri
işlemedeki hedeflerine ulaşmaya çalışırken, ilgili kişilerin
çıkarlarını ve makul beklentilerini dikkate almalıdır. İlgili
kişinin beklemediği ve beklemesinin de gerekmediği
sonuçların ortaya çıkmasını önleyici şekilde hareket
etmesi gerekmektedir. İlke uyarınca ayrıca ilgili kişi için
söz konusu veri işleme faaliyetinin şeffaf olması ve veri
sorumlusunun bilgilendirme ve uyarı yükümlülüklerine
uygun hareket etmesi gerekmektedir.
Hukuka ve dürüstlük kuralına uygun olma ilkesi, diğer
ilkeleri de kapsayıcı bir özelliğe sahiptir. Hukuka
uygunluk, genel olarak hukuk normlarına ve evrensel
hukuk ilkelerine uygunluktur. Hukuka uygunluğun
kapsamı geniştir, mevzuata uygunluk da buna dahildir.
Örneğin, kanuna aykırı bir uygulama aynı zamanda
hukuka aykırılığı beraberinde getirir.

2

Dürüstlük kurallarına uygunluk ise hukukumuzda, Medeni
Kanunun 2. maddesinde düzenlenen dürüstlük kuralının,
kişisel veriler işlenirken ihlal edilmemesidir. Bu ilke kişisel
veriler işlenirken, hakkın kötüye kullanılmamasına ilişkin
yasağa riayet edilmesini gerektirmektedir. Dürüstlük
kuralı, kişilerin haklarını kullanırken güven kurallarına
uygun ve makul bir kimseden beklenen şekilde
davranılmasını ifade eder. Dürüstlük kuralının sınırları,
her somut olayda objektif bir kimseden beklenecek
davranışa göre belirlenir, kişilerin subjektif durumu göz
önüne alınmaz. Dürüstlük kuralına aykırılığın söz konusu
olduğu durumlarda kişi hakkını kullanmakta ve bu hakkın
sınırları içinde davranmakta, ancak hakkın amacına aykırı
şekilde hareket etmektedir.
Kişisel verilerin korunması açısından ise dürüstlük
kuralı, kişilerin kendilerine veri işleme konusunda
izin ya da emir veren hukuk kurallarına dayanarak
gerçekleştirdikleri fiillerde, bu hukuk kuralının amacına
göre mümkün olan en az miktarda veri işlemeleri, ilgili
kişilerin öngöremeyeceği biçimde hareket etmemeleri
gibi davranışları gerektirir.
Veri sorumlularının, ilgili kişilerin çıkarlarını ve makul
beklentilerini göz önüne almaları dürüstlük kuralının
gereğidir. Haklı bir gerekçe olmaksızın ilgili kişinin özel
hayatının gizliliğini, onurunu ihlal edecek şekilde veri

3

işlenmesi, şüphesiz bu ilkeye aykırılık teşkil edecektir.
Örneğin, özel hayatın gizliliği çerçevesinde makul
olmayan verinin, ilgili kişiden talep edilmesi veya bunun
veri sorumlusu tarafından dürüstlük kurallarına aykırı
olarak işlenmesi bu ilkeye aykırıdır.
Dürüstlük kuralı, veri korumanın diğer ilkeleri aracılığı
ile somutlaştırılmıştır. Bu ilkelere riayet edilmeksizin veri
işlenmesi dürüstlük kuralına dolayısıyla hukuka uygun
veri işlenmesine aykırı olacaktır.
Örneğin, bir tüzel kişilik nezdinde kişisel verilerin silinmesi
halinde verilerin teknik olarak depolanması, korunması
ve yedeklenmesinden sorumlu olan kişiler tarafından
verilere erişim sağlanması mümkün bulunmakla birlikte,
bahse konu tüzel kişilik içerisinde verilerin depolanması,
korunması ve yedeklenmesinden sorumlu kişi sayısının
gerektiğinden fazla belirlenmesi durumunda bu kişilerce
silinen kişisel verilere erişim sağlanması dürüstlük
kuralına aykırılık teşkil edecektir.
Bu ilkenin uygulanabilir olup olmadığının, öncelikle
Anayasanın temel hak ve özgürlükler rejimi kapsamında
değerlendirilmesi gerekir. Kişisel verilerin işlenmesi,
kişinin temel haklarına müdahale edilmesi anlamına
gelir ve bu müdahalenin dürüst ve hukuka uygun kabul
edilebilmesi için, Anayasanın temel hak ve özgürlüklerin

4

kısıtlanmasıyla ilgili düzenlemelerine uygun olması
zorunludur. Hukuka uygunlukla ilgili vurgulanması
gereken en önemli noktalardan biri, bu kavramın tüm
hukuk sistemini kastettiğidir. Bir veri işlemenin kanun
tarafından izin verilmiş, hatta emredilmiş olması onun
hukuka uygun olduğuna karinedir.

B) Doğru ve Gerektiğinde
Güncel Olma İlkesi
Kişisel verilerin doğruluğunun ve güncelliğinin önemini
vurgulayan bu ilke ile Kanunda öngörülen ilgili kişinin,
verilerin düzeltilmesini talep etme hakkı uyumludur.
Kişisel verilerin doğru ve güncel bir şekilde tutulması,
veri sorumlusunun çıkarına uygun olduğu gibi ilgili
kişinin temel hak ve özgürlüklerinin korunması açısından
da gereklidir. Kişisel verilerin doğru ve gerektiğinde
güncel olmasının sağlanması noktasında aktif özen
yükümlülüğü; veri sorumlusu eğer bu verilere dayalı
olarak ilgili kişiyle ilgili bir sonuç ortaya koyuyor ise
geçerlidir (örneğin kredi verme işlemleri). Bunun dışında
veri sorumlusu her zaman ilgili kişinin bilgilerini doğru ve
güncel olmasını temin edecek kanalları açık tutmalıdır.

5

Kişilerin, güncel olmayan veya yanlış tutulan kişisel
verileri nedeniyle maddi ve manevi zarar görmesi
mümkündür. Örneğin bir kişinin veri sorumlusunun
sisteminde kayıtlı telefon numarasının doğru olmaması
ya da artık ilgili kişi tarafından kullanılmıyor oluşu, o
kişiye ilişkin gerçek bir veriyi yansıtmadığından hatalı
sonuçların ortaya çıkmasına neden olabilmektedir. Yine,
adres bilgisi yanlış kaydedilen bir kişinin kendisine ait
tebligatları zamanında alamaması veya yanlış bir kişiye
tebliğ edilmesi durumlarında ilgili kişi maddi ve manevi
zarar görebilir. Bu ilke, ilgili kişinin haklarını koruduğu
gibi, veri sorumlusunun da menfaatlerine yöneliktir.
Kişisel verilerin doğru ve güncel tutulabilmesini teminen;
kişisel verilerin elde edildiği kaynaklar belirli olmalı, kişisel
verilerin toplandığı kaynağın doğruluğu test edilmeli,
kişisel verilerin doğru olmamasından kaynaklı talepler
göz önünde bulundurulmalı ve bu kapsamda makul
önlemler alınmalıdır.

6

C) Belirli, Açık ve Meşru
Amaçlar İçin İşlenme İlkesi
Kişisel verilerin işlenme amaçlarının belirli, meşru ve açık
olması ilkesi;
• Kişisel veri işleme faaliyetlerinin ilgili kişi tarafından
açık bir şekilde anlaşılabilir olmasını,
• Kişisel veri işleme faaliyetlerinin hangi hukuki işleme
şartına dayalı olarak gerçekleştirildiğinin tespit
edilmesini,
• Kişisel veri işleme faaliyetinin ve bu faaliyetin
gerçekleştirilme amacının belirliliğini sağlayacak
detayda ortaya konulmasını
sağlamaktadır.
Bu ilke veri sorumlusunun, veri işleme amacını açık
ve kesin olarak belirlemesini ve bu amacın meşru
olmasını zorunlu kılmaktadır. Veri sorumlularının, ilgili
kişiye belirttikleri amaçlar dışında, başka amaçlarla veri
işlemeleri halinde, bu fiillerinden dolayı sorumlulukları
doğacaktır. Amacın meşru olması, veri sorumlusunun

7

işlediği verilerin, yapmış olduğu iş veya sunmuş olduğu
hizmetle bağlantılı ve bunlar için gerekli olması anlamına
gelmektedir. Örneğin, bir hazır giyim mağazasının,
müşterilerinin ad-soyad bilgilerini işlemesi meşru amaç
kapsamındayken, anne kızlık soyadını işlemesi meşru
amaç kapsamında değerlendirilemeyecektir.
Kişisel verileri işleme amaçlarının sadece veri sorumlusu
bakımından bilinmesi ya da tahmin edilebilir olması bu
ilkeye aykırıdır. Bu itibarla, kişisel veri işleme amaçlarının
açıklandığı hukuki işlem ve metinlerde (açık rıza,
aydınlatma, ilgili kişinin başvurularını cevaplama, veri
sorumlusu siciline olan başvuru) belirlilik ve açıklık
ilkesine uyumda hassasiyet gösterilmeli, teknik-hukuki
terminoloji kullanımından kaçınılmalıdır. Bu esasa
uygun davranma aynı zamanda dürüstlük ilkesine uyum
bakımından da önemlidir.

8

Ç) İşlendikleri Amaçla
Bağlantılı, Sınırlı ve Ölçülü
Olma İlkesi
İşlenen
verilerin
belirlenen
amaçların
gerçekleştirilebilmesine elverişli olması, amacın
gerçekleştirilmesiyle ilgili olmayan veya ihtiyaç
duyulmayan kişisel verilerin işlenmesinden kaçınılmasını
gerektirmektedir. Yine, sonradan ortaya çıkması
muhtemel ihtiyaçların karşılanmasına yönelik olarak
veri işlenmesi yoluna gidilmemelidir. Çünkü muhtemel
ihtiyaçlara yönelik veri işlenmesi, yeni bir veri işleme
faaliyeti anlamına gelecektir. Bu durumda, Kanunun 5.
maddesinde düzenlenmiş olan kişisel verilerin işlenme
şartlarından birinin gerçekleşmesi gerekecektir. Ayrıca
işlenen veri, sadece amacın gerçekleştirilmesi için
gerekli olan kişisel verilerle sınırlı tutulacaktır. Amaç
için gerekli olanın dışında veri işlenmesi, sınırlı tutulma
ilkesine aykırılık teşkil edecektir. Burada önemli olan,
amacı gerçekleştirmeye yönelik yeterli verinin temin
edilmesi, bunun dışındaki amaç için gerekli olmayan
veri işlemeden kaçınılmasıdır. Mevcutta olmayan ve
sonradan gerçekleşmesi düşünülen amaçlarla kişisel
veri toplanmamalı veya işlenmemelidir.

9

Ölçülülük ilkesi, veri işleme ile gerçekleştirilmesi
istenen amaç arasında makul bir dengenin kurulması
anlamına gelmektedir. Yani veri işlemenin, amacı
gerçekleştirecek ölçüde olması demektir. Örneğin, kredi
kartı başvurusunda bulunan kişiden sosyal hayatına ve
sosyal faaliyetlerine yönelik tercihleri konusunda bilgi
talebinde bulunulması ölçülülük ilkesine aykırılık teşkil
edebilecektir.

D) İlgili Mevzuatta Öngörülen
veya İşlendikleri Amaç İçin
Gerekli Olan Süre Kadar
Muhafaza Edilme İlkesi
Kişisel verilerin “amaçla sınırlılık ilkesi” nin bir gereği olarak
işlendikleri amaç için gerekli olan süreye uygun olarak
muhafaza edilmesi gerekir. Bu konuda, veri sorumlusu,
idari ve teknik tedbirleri almakla yükümlüdür. Kanunun
12. maddesinde de belirtildiği gibi veri sorumlusu; kişisel
verilerin hukuka aykırı olarak işlenmesini önlemek, kişisel
verilere hukuka aykırı olarak erişilmesini önlemek ve
kişisel verilerin muhafazasını sağlamak amacıyla uygun
güvenlik düzeyini temin etmeye yönelik gerekli her türlü
teknik ve idari tedbirleri almak zorundadır.

10

Bununla ilgili olarak veri sorumlusu, kişisel veri saklama
ve imha politikası ve esaslarını oluşturmak, saklama
süreleri ve muhafazada uygulamaya alınacak teknik ve
idari tedbirleri belirlemek ve kişisel verilerin bu esaslara
uygun olarak muhafazasını sağlamakla yükümlüdür.
Kişisel verilerin saklanması için amaçla sınırlılık ilkesi
uyarınca veri sorumlusu tarafından belirlenen saklama
sürelerinin yanı sıra, veri sorumlusunun tabi olduğu ilgili
mevzuat kapsamında da belirlenmiş saklama süreleri
mevcuttur. Buna göre; veri sorumluları, ilgili kişisel veriler
için mevzuatta öngörülmüş bir süre varsa bu süreye riayet
edecek; eğer böyle bir süre öngörülmemişse verileri
ancak işlendikleri amaç için gerekli olan süre kadar
saklayabilecektir. Bir verinin daha fazla saklanması için
geçerli bir sebep bulunmaması halinde, o veri silinecek,
yok edilecek ya da anonim hale getirilecektir. İleride
tekrar kullanılabileceği düşünülerek ya da herhangi bir
başka gerekçe ile kişisel verilerin muhafaza edilmesi
yoluna gidilemeyecektir.
Ayrıca veri sorumlusu, Kanunun 16. maddesi uyarınca
sicile kayıt için başvuru yaparken kişisel verilerin işlenme
amacı için gerekli azami süreyi Veri Sorumluları Sicili
Hakkında Yönetmeliğin 9. maddesini gözönünde
bulundurarak tespit etmek ve bu süreyi bildirmek
zorundadır.

11

Veri sorumlusu tarafından Sicile bildirilen veri
kategorilerinin işleme amaçları ve bu amaçlara dayalı
olarak işlenmeleri için gerekli olan azami muhafaza
edilme süreleri ile mevzuatta öngörülen süreler farklı
olabilir. Bu durumda mevzuatta azami muhafaza
edilme süresi öngörülmüşse öngörülen bu süre; yoksa
bunlardan en uzun süre esas alınarak bu veri kategorisi
için Sicile bildirim yapılır.
Burada önemle belirtmek gerekir ki, mevzuat
kapsamında öngörülen bu sürelere uyum için yapılan
saklama faaliyetleri veri sorumlusu tarafından belirlenen
saklama sürelerini aşıyorsa, bu faaliyetler yalnızca ilgili
mevzuatta belirtilen yükümlülükleri yerine getirmekle
sınırlı bir saklama ve işleme faaliyeti olarak yürütülmelidir.
Hem veri sorumlusunun hukuki yükümlülükleri gereği
tabi olduğu mevzuat kapsamında öngörülen sürelerin,
hem de veri sorumlusunun belirlediği saklama sürelerinin
aşılması durumunda, kişisel verilerin veri sorumlusu
tarafından silinmesi, yok edilmesi veya anonim hale
getirilmesi gerekir.

12

Nasuh Akar Mah. 1407. Sokak No:4 06520
Balgat-Çankaya/Ankara // www.kvkk.gov.tr
Tel: 0 (312) 216 50 50 // Faks: 0(312) 216 50 52

