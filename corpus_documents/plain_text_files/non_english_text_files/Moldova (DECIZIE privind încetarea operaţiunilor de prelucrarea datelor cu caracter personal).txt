DECIZIE
privind încetarea operaţiunilor de prelucrare
a datelor cu caracter personal
7 noiembrie 2014

mun. Chişinău

Directorul Centrului Naţional pentru Protecţia Datelor cu Caracter Personal al
Republicii Moldova, Vitalie PANIŞ, reieşind din materialele acumulate, –
CONSTAT:
La 27 iunie 2014, Inspectoratul Național de Investigații al Inspectoratului General
al Poliției, a remis în adresa Centrului Naţional pentru Protecţia Datelor cu Caracter
Personal al Republicii Moldova (Centrul), adresarea cet. A. D. din 02 iunie 2014, în care
se invoca pretinsul fapt de amenințare/șantaj cu răfuială fizică din partea unei/unor
persoane necunoscute, sub pretextul publicării datelor cu caracter personal ce vizează
petentul, în schimbul renunțării la activitatea de denunțare a unor fapte prejudiciabile
săvîrșite de către participanții la traficul rutier.
Examinarea prealabilă a textului petiției doar în partea ce vizează circumstanțele
ce pretind a fi contrare principiilor de protecție a datelor cu caracter personal
(colectarea/prelucrarea/dezvăluirea datelor cu caracter personal în absența
consimțămîntului subiectului de date) – elemente net inferioare gravității faptelor
declarate a fi culpabile, a scos în evidență că adresarea înaintată Deputatului
Parlamentului Republicii Moldova, domnului Ion Ceban, a fost remisă spre examinarea
Centrului, Procuraturii Generale, Ministerului Afacerilor Interne și Inspectoratului
General al Poliției. Ca urmare, adresările au fost comasate de către Inspectoratul Național
de Investigații al Inspectoratului General al Poliției, într-un singur material de control,
fiind expediate Centrului.
Respectiv, la 02 iulie 2014, Centrul a declanșat examinarea adresării cet. A. D. în
ordine de material de control.
Prin interpelările nr. 02-06/983 din 18 iulie 2014, nr. 02-06/1112 din 29 august
2014, nr. 02-06/1241 din 26 septembrie 2014 și nr. 02-06/1324 din 16 octombrie 2014,
Centrul a solicitat Ministerului Afacerilor Interne prezentarea informațiilor privind scopul
și temeiul legal al accesării/prelucrării datelor cu caracter personal ce vizează cet. A. D.,
precum și destinatarii cărora li s-a dezvăluit informații cu accesibilitate limitată care-l
vizează pe subiectul de date, avînd în vedere extrasul din auditul Registrului de Stat al
Populației care denotă operațiunile de facto săvîrșite prin intermediul tehnologiei
Common Object Interface.
În rezultat, prin răspunsul nr. 8/6162 din 12 septembrie 2014 semnat de către Șeful
adjunct al Serviciului tehnologii informaționale al Ministerului Afacerilor Interne al
Republicii Moldova, Dan Chirița, s-a constatat că operațiunile de prelucrare a datelor cu

caracter personal care-l vizează pe cet. A. D. au fost efectuate de angajații acestei
subdiviziuni cu ajutorul tehnologiei Common Object Interface, prin intermediul
Registrului informațiilor criminalistice și criminologice, din Registrul de stat al
populației.
În esență, sub pretextul identificării adresei de domiciliu a cet. A. D., care avea
calitate de martor la denunțarea unor pretinse fapte contravenționale, utilizatorii autorizați
ai Registrului informațiilor criminalistice și criminologice au utilizat această resursă
informațională de stat contrar destinației și prevederilor pct. 8 subpct. 1) din
Regulamentul privind organizarea şi funcţionarea Sistemului informaţional automatizat
„Registrul informaţiei criminalistice şi criminologice”, aprobat prin Hotărîrea Guvernului
nr. 328 din 24 mai 2012, potrivit căreia Ministerul Afacerilor Interne, conform
competenţei, organizează şi ţine evidenţa:
- sesizărilor despre infracţiuni şi contravenţii;
- infracţiunilor, cauzelor penale şi persoanelor care au săvîrşit infracţiuni;
contravenţiilor, persoanelor care le-au comis şi sancţiunilor care au fost aplicate
acestor persoane;
- persoanelor anunţate în căutare, dispărute fără urmă, cadavrelor şi bolnavilor
neidentificaţi;
- persoanelor recunoscute ca părţi vătămate în cauzele penale;
- obiectelor furate, depistate, sechestrate (obiecte marcate şi de anticariat,
documente, arme, mijloace de transport etc.);
- altei informaţii criminalistice şi criminologice, în conformitate cu legislaţia în
vigoare;
- subiecţii raporturilor juridice în domeniul creării şi funcţionării Registrului.
Astfel, martorii ce au denunțat anumite fapte contravenționale nu fac parte din
subiecții a căror evidență urmează a fi ținută în sistemul informațional menționat, conform
prevederilor enunțate supra.
Mai mult, este nejustificată utilizarea acestei resurse informaționale de stat în
condițiile în care identificatorii subiectului de date/martorului ce a denunțat mai multe
fapte contravenționale puteau fi excerptați din profilul utilizatorului rubricii ,,Martor
ocular” a site-ului www.pr.gov.md și/sau prin tehnologia SIA ,,ACESS-WEB”.
Ţinînd cont de discrepanțele de procedură și de formă enunțate supra, în
conformitate cu prevederile art. 20 alin. (1) lit. a), e), art. 27 alin. (3) din Legea privind
protecţia datelor cu caracter personal, Capitolul II pct. 3 lit. a), b), d) şi pct. 6 lit. a) al
Regulamentului Centrului Naţional pentru Protecţia Datelor cu Caracter Personal, aprobat
prin Legea nr. 182-XVI din 10 iulie 2008, –
DISPUN:
1. Ministerul Afacerilor Interne al Republicii Moldova va înceta imediat
operaţiunile de prelucrare a datelor cu caracter personal prin intermediul tehnologiei
Common Object Interface, în privința subiecților de date cu caracter personal care nu se
regăsesc în prevederile pct. 8 subpct. 1) din Regulamentul privind organizarea şi

funcţionarea Sistemului informaţional automatizat „Registrul informaţiei criminalistice
şi criminologice”, aprobat prin Hotărîrea Guvernului nr. 328 din 24 mai 2012 (de
exemplu: martori, persoane terțe etc.), efectuate de către utilizatorii autorizați ai
Registrului informaţiei criminalistice şi criminologice.
2. Informarea Centrului Naţional pentru Protecţia Datelor cu Caracter Personal
despre acţiunile întreprinse în vederea executării prezentei decizii, în termen de 10 zile
calendaristice din momentul recepționării prezentei Decizii.
3. Decizia cu drept de atac în ordine de contencios administrativ în termen de 30
de zile.

/SEMNAT/

Vitalie PANIŞ
Director

