STAATSCOURANT

Nr. 64418
27 november
2019

Officiële uitgave van het Koninkrijk der Nederlanden sinds 1814.

Besluit inzake lijst van verwerkingen van persoonsgegevens waarvoor een
gegevensbeschermingseffectbeoordeling (DPIA) verplicht is, Autoriteit
Persoonsgegevens
Besluit
De Autoriteit Persoonsgegevens,
gelet op artikel 35, vierde lid, in samenhang bezien met artikel 57, eerste lid, onder k, van de Algemene
verordening gegevensbescherming;
gezien de “Richtsnoeren voor gegevensbeschermingseffectbeoordelingen en bepaling of een
verwerking “waarschijnlijk een hoog risico inhoudt” in de zin van Verordening 2016/679” d.d. 4 april
2017, laatstelijk gewijzigd en vastgesteld op 4 oktober 2017, van de European Data Protection Board
(hierna: de Richtsnoeren);
overwegende:
dat in de Richtsnoeren negen criteria zijn vermeld die in aanmerking moeten worden genomen bij de
beoordeling of een gegevensbeschermingseffectbeoordeling (DPIA) moet worden uitgevoerd, te
weten in het geval dat sprake is van:
1. Evaluatie of scoretoekenning
2. Geautomatiseerde besluitvorming met rechtsgevolg of vergelijkbaar wezenlijk gevolg
3. Stelselmatige monitoring
4. Gevoelige gegevens of gegevens van zeer persoonlijke aard
5. Op grote schaal verwerkte gegevens
6. Matching of samenvoeging van datasets
7. Gegevens met betrekking tot kwetsbare betrokkenen
8. Innovatief gebruik of innovatieve toepassing van nieuwe technologische of organisatorische
oplossingen
9. de situatie waarin als gevolg van de verwerking zelf ″betrokkenen [...] een recht niet kunnen
uitoefenen of geen beroep kunnen doen op een dienst of een overeenkomst″;
dat voor alle soorten verwerkingen van persoonsgegevens die op de lijst staan, is aangegeven welk
criterium uit de Richtsnoeren in aanmerking is genomen;
dat voor alle soorten verwerkingen van persoonsgegevens die op de lijst staan, onverkort geldt dat
moet worden voldaan aan alle verplichtingen die de Algemene verordening gegevensbescherming
stelt;
dat de lijst omschrijvingen van soorten verwerkingen bevat waarbij het uitgangspunt is dat de
verwerkingsverantwoordelijke verplicht is een gegevensbeschermingseffectbeoordeling (DPIA) uit te
voeren voordat met de verwerking van persoonsgegevens wordt begonnen;
dat de lijst niet uitputtend is en dat het kan zijn dat een verwerking van persoonsgegevens niet op de
lijst staat, maar gelet op de aard, de omvang, de context en de doeleinden een hoog risico inhoudt
voor de rechten en vrijheden van natuurlijke personen en aldus een gegevensbeschermingseffectbeoordeling (DPIA) moet worden gedaan;
dat de Autoriteit Persoonsgegevens op grond van artikel 35, zesde lid, van de Algemene verordening
gegevensbescherming het in artikel 63 van de Algemene verordening gegevensbescherming
bedoelde coherentiemechanisme heeft toegepast;
dat dit coherentiemechanisme heeft geleid tot toevoeging van een extra categorie van verwerkingen
van persoonsgegevens, te weten biometrische gegevens, alsmede tot enkele tekstuele wijzigingen;
stelt vast
dat voor de volgende verwerkingen van persoonsgegevens een gegevensbeschermingseffectbeoordeling (DPIA) verplicht is:

1

Staatscourant 2019 nr. 64418

27 november 2019

1. Heimelijk onderzoek
Grootschalige verwerkingen van persoonsgegevens en-of stelselmatige monitoring waarbij informatie
wordt verzameld door middel van onderzoek zonder de betrokkene daarvan vooraf op de hoogte te
stellen (bijvoorbeeld: heimelijk onderzoek door particuliere recherchebureaus, onderzoek in het kader
van fraudebestrijding en onderzoek op internet in het kader van bijvoorbeeld online handhaving van
auteursrechten). Een gegevensbeschermingseffectbeoordeling (DPIA) is ook verplicht in geval van
heimelijk cameratoezicht door werkgevers in het kader van diefstal- of fraudebestrijding door
werknemers (bij deze laatste verwerking dient ook in incidentele gevallen een gegevensbeschermingseffectbeoordeling (DPIA) te worden uitgevoerd vanwege de ongelijkwaardige machtsverhouding
tussen de betrokkene (werknemer) en de verwerkingsverantwoordelijke (werkgever)). [3], [5], [7]

2. Zwarte lijsten
Verwerkingen waarbij persoonsgegevens betreffende strafrechtelijke veroordelingen en strafbare
feiten, gegevens over onrechtmatig of hinderlijk gedrag of gegevens over slecht betalingsgedrag door
bedrijven of particulieren worden verwerkt en gedeeld met derden (artikel 33, vierde lid, aanhef en
onder c, van de Uitvoeringswet Algemene verordening gegevensbescherming)(zwarte lijsten of
waarschuwingslijsten, zoals deze bijvoorbeeld gebruikt worden door verzekeraars, horecabedrijven,
winkelbedrijven, telecomproviders alsook zwarte lijsten die betrekking hebben op onrechtmatig
gedrag van werknemers, bijvoorbeeld in de zorg of door uitzendbureaus). [4], [6], [7], [8]

3. Fraudebestrijding
Grootschalige verwerkingen van (bijzondere) persoonsgegevens en-of stelselmatige monitoring in het
kader van fraudebestrijding (bijvoorbeeld fraudebestrijding door sociale diensten of door fraudeafdelingen van verzekeraars). [3], [4], [5], [9]

4. Creditscores
Grootschalige gegevensverwerkingen en/of stelselmatige monitoring die leiden tot of gebruik maken
van inschattingen van de kredietwaardigheid van natuurlijke personen, bijvoorbeeld tot uitdrukking
gebracht in een creditscore. [1], [2], [3], [4], [5], [9]

5. Financiële situatie
Grootschalige verwerkingen en/of stelselmatige monitoring van financiële gegevens waaruit de
inkomens- of vermogenspositie of het bestedingspatroon van mensen valt af te leiden (bijvoorbeeld
overzichten van bankoverschrijvingen, overzichten van de saldi van iemands bankrekeningen of
overzichten van mobiele- of pinbetalingen). [3], [4], [5]

6. Genetische persoonsgegevens
Grootschalige verwerkingen en/of stelselmatige monitoring van genetische persoonsgegevens
(bijvoorbeeld DNA-analyses ten behoeve van het in kaart brengen van persoonlijke kenmerken,
biodatabanken). [3], [4], [5]

7. Gezondheidsgegevens
Grootschalige verwerkingen van gegevens over gezondheid (bijvoorbeeld door instellingen of
voorzieningen voor gezondheidszorg of maatschappelijke dienstverlening, arbodiensten, reïntegratiebedrijven, (speciaal)onderwijsinstellingen, verzekeraars, en onderzoeksinstituten) waaronder ook
grootschalige elektronische uitwisseling van gegevens over gezondheid (let wel: individuele artsen en
individuele zorgprofessionals zijn op grond van overweging 91 van de Algemene verordening
gegevensbescherming uitgezonderd van de verplichting een gegevensbeschermingseffectbeoordeling
(DPIA) uit te voeren). [4], [5], [7]

8. Samenwerkingsverbanden
Het delen van persoonsgegevens in of door samenwerkingsverbanden waarin gemeenten of andere
overheden met andere publieke of private partijen bijzondere persoonsgegevens of persoonsgegevens van gevoelige aard (zoals gegevens over gezondheid, verslaving, armoede, problematische
schulden, werkloosheid, sociale problematiek, strafrechtelijke gegevens, betrokkenheid van jeugdzorg
of maatschappelijk werk) met elkaar uitwisselen, bijvoorbeeld in wijkteams, veiligheidshuizen of
informatieknooppunten. [6], [7], [8]

2

Staatscourant 2019 nr. 64418

27 november 2019

9. Cameratoezicht
Grootschalige en/of stelselmatige monitoring van openbaar toegankelijke ruimten met behulp van
camera’s, webcams of drones. [3], [5]

10. Flexibel cameratoezicht
Grootschalig en/of stelselmatig gebruik van flexibel cameratoezicht (camera’s op kleding of helm van
brandweer- of ambulancepersoneel, dashcams gebruikt door hulpdiensten). [3], [5]

11. Controle werknemers
Grootschalige verwerking van persoonsgegevens en-of stelselmatig monitoring van activiteiten van
werknemers (bijvoorbeeld controle van e-mail en internetgebruik, GPS-systemen in (vracht)auto’s van
werknemers of cameratoezicht ten behoeve van diefstal- en fraudebestrijding). [3], [5], [7]

12. Locatiegegevens
Grootschalige verwerking en/of stelselmatige monitoring van locatiegegevens van of herleidbaar tot
natuurlijke personen (bijvoorbeeld door (scan)auto’s, navigatiesystemen, telefoons, of verwerking van
locatiegegevens van reizigers in het openbaar vervoer). [3], [5]

13. Communicatiegegevens
Grootschalige verwerking en/of stelselmatige monitoring van communicatiegegevens inclusief
metadata herleidbaar tot natuurlijke personen, tenzij en voor zover dit noodzakelijk is ter bescherming
van de integriteit en de veiligheid van het netwerk en de dienst van de betrokken aanbieder, of het
randapparaat van de eindgebruiker. [3], [5]

14. Internet of things
Grootschalige verwerkingen en/of stelselmatige monitoring van persoonsgegevens die worden
gegenereerd door apparaten die verbonden zijn met internet en die via internet of anderszins
gegevens kunnen versturen of uitwisselen (‘internet of things’- toepassingen, zoals slimme televisies,
slimme huishoudelijke apparaten, connected toys, smart cities, slimme energiemeters, medische
hulpmiddelen, etcetera). [3], [5], [8]

15. Profilering
Systematische en uitgebreide beoordeling van persoonlijke aspecten van natuurlijke personen
gebaseerd op geautomatiseerde verwerking (profilering), zoals bijvoorbeeld beoordeling van
beroepsprestaties, prestaties van leerlingen, economische situatie, gezondheid, persoonlijke voorkeuren of interesses, betrouwbaarheid of gedrag. [1], [3]

16. Observatie en beïnvloeding van gedrag
Grootschalige verwerkingen van persoonsgegevens waarbij op stelselmatige wijze via geautomatiseerde verwerking gedrag van natuurlijke personen geobserveerd of beïnvloed, dan wel gegevens
daarover worden verzameld en/of vastgelegd, inclusief gegevens die voor het doel online behavioural
advertising worden verzameld. [1], [5]

17. Biometrische gegevens
Grootschalige verwerkingen en/of stelselmatige monitoring van biometrische gegevens met als doel
een natuurlijk persoon te identificeren.
Op grond van de Algemene verordening gegevensbescherming is de verwerking van biometrische
gegevens met als doel de unieke identificatie van een natuurlijk persoon, in beginsel verboden. In
Nederland zijn aanvullende voorwaarden gesteld in artikel 29 van de Uitvoeringswet Algemene
verordening gegevensbescherming. Enkel als de verwerking strikt noodzakelijk is voor authenticatie of
beveiligingsdoeleinden, is de verwerking van biometrische gegevens toegestaan. [3], [5], [8]
Den Haag, 19 november 2019
Autoriteit Persoonsgegevens,
A. Wolfsen
Voorzitter

3

Staatscourant 2019 nr. 64418

27 november 2019

