30 krokov súladu s novou právnou úpravou ochrany osobných údajov
Úvod
Urobiť konkrétny návod, ako postupovať pri vytváraní súladu s Nariadením/zákonom
č. 18/2018 Z. z. je prakticky nemožné, pretože nie je cieľom splnenie explicitne
ustanovených požiadaviek, ale v súlade s novým prístupom zodpovednosti
prevádzkovateľ
je
povinný kedykoľvek
preukázať
súlad
s
celým
Nariadením/zákonom č. 18/2018 Z. z., počnúc základnými zásadami spracúvania až
po bezpečnosť pri spracúvaní osobných údajov.
Odporúčame implementáciu rozplánovať do niekoľkých krokov. Prvým krokom je
zoznámenie sa s obsahom a požiadavkami, ktoré Nariadenie a zákon č. 18/2018 Z. z.
kladie na prevádzkovateľov a sprostredkovateľov. Toto oboznámenie upozorní na
rozdiely v prebiehajúcich procesoch oproti požiadavkám, ktoré sú kladené na subjekty
novou právnou úpravou ochrany osobných údajov. Podotýkame, že pre
prevádzkovateľov, ktorí sú doteraz v súlade so zákonom č. 122/2013 Z. z. o ochrane
osobných údajov nebude nová právna úprava predstavovať revolúciu, ale skôr
evolúciu v oblasti ochrany osobných údajov a prevádzkovatelia môžu kontinuálne
pokračovať v spracúvaní osobných údajov, po zohľadnení niektorých nových
inštitútov a povinností.
1. Oboznámenie sa so základnými pojmami
- čo je to osobný údaj?
- kto je dotknutá osoba, kedy je v mojom prostredí fyzická osoba identifikovaná alebo
identifikovateľná, aby sa na ňu vzťahovala právna úprava ochrany osobných údajov?
- kto je prevádzkovateľ, teda ten kto určil účel a prostriedky spracúvania a kto
spracúva osobné údaje dotknutých osôb vo vlastnom mene? Prevádzkovateľ je
funkčný pojem, ktorého cieľom je prideliť zodpovednosť tam, kde je aj skutočný
vplyv a má objektívnu zodpovednosť za spracúvanie osobných údajov. Spracúvanie
osobných údajov môže byť prevádzkovateľovi uložené aj priamo zákonom.
- kto je sprostredkovateľ, teda ten kto spracúva osobné údaje v mene
prevádzkovateľa, podľa jeho pokynov a v rozsahu a podľa sprostredkovateľskej
zmluvy, alebo iného právneho aktu, ktorý zaväzuje sprostredkovateľa voči
prevádzkovateľovi? Sprostredkovateľská zmluva a iný právny akt musia spĺňať
náležitosti podľa čl. 28 ods. 3 Nariadenia/§ 34 ods. 3 zákona č. 18/2018 Z. z.
2. Prípravná fáza implementácie - zostavenie projektového tímu, výstupom ktorého
je určenie zodpovednosti a stanovenie kompetencií jednotlivých členov tímu.
Vypracuje sa úvodná analýza, vrátane mapovania aktuálneho spracúvania osobných
údajov. Vymedzia sa oblasti spracúvania osobných údajov- tu sa uvádza agenda,

oblasť, či proces, pri ktorom dochádza k spracúvaniu osobných údajov, napríklad:
evidencia obyvateľov, klientska databáza, personálna a mzdová agenda zamestnancov.
3. Kde sme a kde chceme byť? To znamená vykonať analýzu súčasného stavu, s
cieľom porovnať si kde je prevádzkovateľ súladný a kde naopak ide v rozpore s
požadovanou úrovňou ochrany osobných údajov.
4. Popis organizačnej štruktúry prevádzkovateľa - odkaz na existujúci
organizačný poriadok, interné predpisy a smernice, majúce vzťah aj k problematike
ochrany osobných údajov alebo k riadeniu bezpečnosti, pravidlá vedenia spisov a
archivácie, požiarny, evakuačný plán, reklamačný poriadok. Táto dokumentácia môže
byť podkladom pre novú politiku ochrany osobných údajov.
5. Pomocou akých prostriedkov dochádza k spracúvaniu osobných údajov?
Prostriedkami spracúvania sa rozumejú zvolené postupy pre konkrétne spracúvanie,
nástroje, ktoré budú použité pri spracúvaní osobných údajov. Prevádzkovateľ
vyhodnotí ich bezpečnosť a stav. Právna úprava sa vzťahuje na spracúvanie osobných
údajov vykonávané:
- úplne, t. j. pri spracúvaní sa využívajú iba technológie (napr. aplikácia) alebo
- čiastočne automatizovanými prostriedkami (kombinácia technológie a
ľudského faktora napr. vyplnenie excelovskej tabuľky) a
- a na spracúvanie inými než automatizovanými prostriedkami t. j. manuálne,
napr. zber vyplnených papierových prihlášok, vedenie pracovných zmlúv
v papierovej podobe; v prípade osobných údajov, ktoré tvoria súčasť
informačného systému alebo sú určené na to, aby tvorili súčasť informačného
systému.
6. Aké typy osobných údajov spracúvam? Diferencujeme tri typy osobných údajov:
- bežné (všeobecné) osobné údaje napr. meno, priezvisko, adresa, rodné číslo.
Podmienky, za ktorých je spracúvanie zákonné sú vymedzené v čl. 6 ods. 1
Nariadenia/§ 13 ods. 1 zákona č. 18/2018 Z. z.
- osobitné kategórie osobných údajov, napr. údaje o zdraví, biometrické údaje.
Podmienky, za ktorých je spracúvanie týchto citlivých údajov dovolené, sú
vymedzené v čl. 9 ods. 2 Nariadenia/§ 16 ods. 2 zákona č. 18/2018 Z. z.
- osobné údaje týkajúce sa uznania viny za trestné činy a priestupky.
7. Identifikovať kategórie dotknutých osôb - napr. klienti, pacienti, súťažiaci,
občan, dodávatelia, zraniteľná skupina dotknutých osôb - maloletí, dôchodcovia,
zamestnanci.
8. Identifikovať účel, pre ktorý tieto osobné údaje budem spracúvať. Účelom
rozumieme vopred jednoznačne vymedzený alebo ustanovený zámer spracúvania
osobných údajov, ktorý sa viaže na určitú činnosť. Zjednodušene - konkrétny cieľ,
ktorý chcem spracúvaním dosiahnuť.

9. Vedieť popísať celý životný cyklus osobných údajov - od momentu ich získania
až po ich likvidáciu.
10. Analýza základných zásad spracúvania - mnoho subjektov opomína, že
samotná bezpečnosť spracúvania nám začína už v základných zásadách. Zásady
spracúvania sa nám prelínajú celou právnou úpravou a je potrebné z nich vychádzať
pri interpretácii a aplikácii jednotlivých ustanovení.
11. Na akom právnom základe spracúvam osobné údaje a aké spracovateľské
operácie s nimi ďalej vykonávam. Prevádzkovateľ musí pre každý účel spracúvania
disponovať primeraným právnym základom v súlade s čl. 6 ods. 1 Nariadenia/§ 13
ods. 1 zákona č. 18/2018 Z. z., ktorý vymedzuje podmienky, za ktorých je
spracúvanie zákonné. Je potrebné vykonať revíziu právnych základov, zrušené boli
mnohé právne základy upravené v zákone č. 122/2013 Z. z., napr. priamy marketing
v poštovom styku, ďalšie spracúvanie už zverejnených osobných údajov, jednorazový
vstup, monitorovanie priestorov prístupných verejnosti.
12. Ako bol získaný súhlas so spracúvaním osobných údajov? U osobných údajov,
ktoré sú spracúvané na základe súhlasu dotknutých osôb vyhodnotiť, či súhlas
udelený podľa zákona č. 122/2013 Z. z. spĺňa podmienky platne udeleného súhlasu
podľa Nariadenia/zákona č. 18/2018 Z. z., aby prevádzkovateľ mohol kontinuálne
pokračovať na tomto súhlase dotknutej osoby v spracúvaní osobných údajov.
13. Identifikácia príjemcov, vrátane sprostredkovateľov - vykoná sa audit
sprostredkovateľských zmlúv, ktorého výsledkom je dodatkovanie alebo
vypracovanie novej zmluvnej dokumentácie v súlade s požiadavkami novej právnej
úpravy. Vykoná sa revízia právnych základov pokiaľ ide o poskytovanie resp.
sprístupňovanie osobných údajov ďalším prevádzkovateľom.
14. Kto má prístup k osobným údajom a na základe akého oprávnenia? Kto a
akým spôsobom v prostredí prevádzkovateľa alebo sprostredkovateľa prichádza do
styku s osobnými údajmi? Disponuje pokynmi prevádzkovateľa ako má zaobchádzať
s osobnými údajmi?
Je zabezpečené, že tieto fyzické osoby majú prístup len k tým údajom, ktoré potrebujú
pre výkon svojich úloh? Ak nie- vytvorenie bariér, tzv. čínske múry.
Zavedie sa aj účinný mechanizmus kontroly dodržiavania smerníc a interných
postupov, pokiaľ ide o bezpečnosť spracúvania osobných údajov napr. ročný/polročný
audit, priebežná kontrola zamestnancov na pracovisku, aké dokumenty zamestnanci
vynášajú z pracoviska atď. Ľudský faktor je vo všeobecnosti najčastejšou príčinou
vzniku bezpečnostných incidentov.
15. Prevádzkovateľ a sprostredkovateľ podniknú kroky na zabezpečenie
povinnosti, aby každá osoba, ktorá koná na základe poverenia prevádzkovateľa alebo

sprostredkovateľa (touto sa môže tiež rozumieť oprávnená osoba konajúca za
prevádzkovateľa alebo sprostredkovateľa) a má prístup k osobným údajom ich
spracúvala len na základe pokynov prevádzkovateľa (poučovacia povinnosť
v kontexte čl. 32 ods. 4 Nariadenia a čl. 29 Nariadenia/§ 39 ods. 4 zákona č. 18/2018
Z. z. a § 36 zákona č. 18/2018 Z. z.) alebo v súlade s osobitným predpisom alebo
medzinárodnou zmluvou, ktorou je Slovenská republika viazaná a zároveň, v zmysle
§ 79 zákona č. 18/2018 Z. z. naďalej platí, že prevádzkovateľ a sprostredkovateľ je
povinný zaviazať mlčanlivosťou o osobných údajoch fyzické osoby, ktoré prídu do
styku s osobnými údajmi u prevádzkovateľa alebo sprostredkovateľa.
16. Prevádzkovateľ zabezpečí pravidelné vzdelávanie zamestnancov - v oblasti
ochrany osobných údajov, a to s cieľom priebežného zvyšovania povedomia o danú
problematiku aspoň v intervale 0,5-1 roka a vždy pri nástupe do zamestnania.
17. Informačná povinnosť - v rozsahu podľa čl. 13 alebo čl. 14 Nariadenia/§ 19
alebo § 20 zákona č. 18/2018 Z. z. sa dotýka každého prevádzkovateľa, bez ohľadu
na to, či osobné údaje boli získané od dotknutej osoby alebo z iného zdroja a bez
ohľadu na skutočnosť, na akom právnom základe prevádzkovateľ spracúva osobné
údaje. Vyhodnotí sa najčastejší spôsob komunikácie s dotknutou osobou- osobne, emailom, prostredníctvom webového sídla. Prevádzkovatelia, ktorí už v zmysle zákona
č. 122/2013 Z. z. si plnili informačnú povinnosť voči dotknutým osobám sú povinní
ju doplniť v rozsahu, v akom dotknutá osoba nedisponuje danými informáciami,
napríklad formou oslovenia verejnosti prostredníctvom webového sídla, alebo
zaslaním notifikačného e-mailu. K informačnej povinnosti pribudli napr. kontaktné
údaje prevádzkovateľa, kontaktné údaje zástupcu prevádzkovateľa, ak bol poverený,
kontaktné údaje zodpovednej osoby, vyžaduje sa konkrétnejšie poučenie o právach
dotknutých osôb a ďalšie.
18. Zabezpečí sa spôsob vybavovania agendy práv dotknutých osôb - zhodnotí sa
pripravenosť na uplatňovanie nových práv zo strany dotknutých osôb. Prevádzkovateľ
zabezpečí technické a organizačné zázemie pre spracovanie žiadostí dotknutých osôb,
ideálne prostredníctvom na to určených vzorových formulárov, alebo poskytne
dotknutej osobe možnosť prístupu do samostatného rozhrania, zabezpečujúceho
kontrolu nad spracúvaním jej osobných údajov, najmä pokiaľ ide o právo na prístup k
osobným údajom, alebo právo na opravu. Na webovom sídle prevádzkovateľa môžu
byť publikované pokyny a vzory k žiadostiam o uplatňovanie práv dotknutých osôb.
Výsledkom má byť spracovanie žiadostí v riadnom termíne a v deklarovanej kvalite.
19. Prevádzkovateľ si vedie záznamy o spracovateľských činnostiach
a zabezpečuje ich priebežnú aktualizáciu. Vedenie evidenčného listu, osobitná
registrácia a oznamovacia povinnosť je nahradená jednotným vedením záznamov o
spracovateľských činnostiach, ktoré je povinní viesť si tak prevádzkovateľ ako aj
sprostredkovateľ. Súčasťou vypracúvania záznamov o spracovateľských činnostiach
je aj revízia práv na prístup k jednotlivým úložiskám a zhodnotenie ich stavu z
pohľadu bezpečnosti.

20. Vyhodnotiť, či sa na prevádzkovateľa alebo sprostredkovateľa vzťahuje
obligatórna povinnosť určenia zodpovednej osoby - prípadne zvážiť potrebu
a výhody jej dobrovoľného určenia a preukázať splnenie jej kvalifikačných
predpokladov. Určia sa úlohy zodpovednej osoby.
21. Lehota uchovávania údajov a archivačná doba - v súlade s prijatým
registratúrnym poriadkom a podľa lehôt stanovených osobitným zákonom.
22. Analýza rizík - každý prevádzkovateľ a sprostredkovateľ je povinný v súlade
s čl. 32 Nariadenia/§ 39 zákona č. 18/2018 Z. z. vykonať analýzu rizík, ktorej
výstupom je prijatie primeraných technických a organizačných opatrení; je potrebné
posúdiť riziká a dopady na celú svoju spracovateľskú činnosť ako aj na práva
a slobody fyzických osôb. Užitočným podkladom môže byť už v súčasnosti
vypracovaný bezpečnostný projekt, ak spĺňa požiadavky zákonnej úpravy.
Bezpečnostný projekt NEZAHADZOVAŤ! Posúdenie vplyvu ≠ Bezpečnostný
projekt!
23. Prijatie primeraných bezpečnostných opatrení
a) Technické opatrenia - napr. zabezpečenie objektu pomocou mechanických
zábranných prostriedkov (uzamykateľné dvere, okná, mreže), bezpečné
uloženie fyzických nosičov osobných údajov (uloženie listinných dokumentov
v uzamykateľných skriniach alebo trezoroch), zariadenie na ničenie fyzických
nosičov osobných údajov (napr. zariadenie na skartovanie listín), pravidlá
prístupu tretích osôb k osobným údajom, identifikácia, autentizácia a
autorizácia osôb, používanie logov, firewall, ochrana proti hrozbám
pochádzajúcim z verejne prístupnej počítačovej siete (napr. hackerský útok),
pravidlá sťahovania súborov z verejne prístupnej počítačovej siete, ochrana
pred nevyžiadanou poštou, zálohovanie atď.
Nariadenie/zákon č. 18/2018 Z. z. vymedzuje niektoré bezpečnostné
opatrenia- anonymizácia, šifrovanie, pseudonymizácia, ktoré prevádzkovateľ
môže dobrovoľne zaviesť do svojich procesov.
b) Organizačné opatrenia - vzdelávanie, určenie pokynov, ktoré je osoba
povinná uplatňovať pri spracúvaní osobných údajov, vymedzenie osobných
údajov, ku ktorým má mať konkrétna osoba prístup na účel plnenia jej
povinností alebo úloh, správa hesiel, kontrola vstupu do objektu a chránených
priestorov prevádzkovateľa (napr. prostredníctvom technických a
personálnych opatrení), režim údržby a upratovania chránených priestorov,
pravidlá spracúvania osobných údajov mimo chráneného priestoru,
zaobchádzanie so služobnými mobilmi, notebookmi a ich ochrana, používanie
e-mailov len na pracovné účely, kontrolná činnosť prevádzkovateľa zameraná
na dodržiavanie prijatých bezpečnostných opatrení s určením spôsobu, formy

a periodicity jej realizácie, informovanie dotknutých osôb o kontrolnom
mechanizme, ak je u prevádzkovateľa zavedený (rozsah kontroly a spôsoby jej
uskutočňovania).
24. Monitoring rizika. Prevádzkovatelia musia neustále posudzovať riziká, ktoré
vznikajú v dôsledku ich spracovateľských činností, nakoľko spracúvanie osobných
údajov je živým mechanizmom. Po prijatí bezpečnostných opatrení sa vyžaduje
testovanie a hodnotenie, napr. formou penetračných testov, alebo iným testovaním
prijatých opatrení. Vyžaduje sa pravidelná aktualizácia a optimalizácia.
25. Dokumentovať zavedenie politiky ochrany osobných údajov. Nie je
povinnosťou pre každého prevádzkovateľa. Nový prístup zodpovednosti znamená, že
prevádzkovateľ je zodpovedný za dodržiavanie zásad spracúvania a zároveň
prevádzkovateľ musí byť schopný kedykoľvek tento súlad aj preukázať. Na
preukázanie súladu s novou právnou úpravou môže slúžiť dodržiavanie schváleného
kódexu
správania,
dodržiavanie
certifikačného
mechanizmu,
záznamy
o spracovateľských činnostiach, ale napríklad aj dokumenty preukazujúce
implementovanie politiky ochrany a bezpečnosti dát. Komplexnosť dokumentácie
záleží od okolností a rizikovosti konkrétneho spracúvania.
26. Posúdenie vplyvu na ochranu údajov. Podľa čl. 35 ods. 1 Nariadenia/§ 42 ods.
1 zákona č. 18/2018 Z. z. je každý prevádzkovateľ povinný vykonať právnu analýzu
s poukazom identifikovania tých spracovateľských operácii, u ktorých je
predpoklad, že povedú k vysokému riziku pre práva a slobody fyzických osôb. Ak
takéto spracovateľské operácie prevádzkovateľ identifikuje, len vtedy je povinný
pristúpiť k vypracovaniu posúdenia vplyvu, ktorého obsahové náležitosti sú
vymedzené v čl. 35 ods. 7 Nariadenia/§ 42 ods. 4 zákona č. 18/2018 Z. z., a čoho
súčasťou je aj analýza rizík. V čl. 35 ods. 3 Nariadenia/§ 42 ods. 3 zákona č. 18/2018
Z. z sa uvádza niekoľko príkladov, kedy spracovateľská operácia povedie k vysokému
riziku a bude sa vyžadovať posúdenie vplyvu. Je potrebné vychádzať aj z vyhlášky
úradu, ktorá bude obsahovať výpočet spracovateľských operácií, pri ktorých bude
potrebné vypracovať posúdenie vplyvu tzv. blacklist spracovateľských operácií.
27. Predchádzajúca konzultácia - je povinná pred začatím samotného spracúvania a
len ak z posúdenia vplyvu vyplýva, že zostatkové ,,zvyškové,, riziko spracúvania na
práva a slobody fyzických osôb, aj po prijatí bezpečnostných opatrení na ich
zmiernenie, je naďalej vysoké.
- Cieľom predchádzajúcej konzultácie je len usmernenie, alebo návrh možných
ďalších opatrení, nie získať súhlas/ povolenie úradu na spracúvanie
- Zodpovednosť za spracúvanie je naďalej na prevádzkovateľovi
28. Incident management
Zavedie sa:

-

postup pri ohlasovaní bezpečnostných incidentov a zistených zraniteľných
miest na účel včasného prijatia preventívnych alebo nápravných opatrení
evidencia bezpečnostných incidentov a použitých riešení
identifikácia (oznámením alebo na základe monitoringu) a odstraňovanie
následkov bezpečnostných incidentov
analýza incidentu: cieľom vyhodnotiť, či bezpečnostný incident je/nie je
zároveň aj porušením ochrany osobných údajov
oznamovacia povinnosť voči úradu, v prípade ak došlo k porušeniu ochrany
osobných údajov do 72 hod.
oznamovacia povinnosť voči dotknutým osobám- bez zbytočného odkladu, ak
sa vyhodnotí vysoké riziko pre práva a slobody dotknutých osôb.
implementácia nápravných opatrení
obnova dostupnosti osobných údajov (účinné je preto zálohovanie)
prevencia.

29. Vykonávam cezhraničné spracúvanie ale prenosy osobných údajov do tretích
krajín? Voľný pohyb osobných údajov medzi Slovenskou republikou a členskými
štátmi EÚ sa zaručuje; základným predpokladom spracúvania osobných údajov pri
akejkoľvek spracovateľskej operácii s osobnými údajmi, tak v rámci EÚ ako i mimo
nej, je splnenie princípu zákonnosti, teda musí byť založené na legálnom právnom
základe podľa čl. 6 ods. 1 Nariadenia/§ 13 ods. 1 zákona č. 18/2018 Z. z.
30. Dobrovoľná možnosť certifikácie, akreditácie, zavedenie kódexu správania

UPOZORNENIE: Tento postup nie je univerzálne použiteľný. Záleží od zložitosti
jednotlivých procesov a objemu spracúvaných osobných údajov.
Materiál nie je právne záväzný, má len odporúčací charakter nakoľko prostredie
každého prevádzkovateľa, či sprostredkovateľa je jedinečné a vyžaduje zohľadnenie
konkrétnych odlišností.

