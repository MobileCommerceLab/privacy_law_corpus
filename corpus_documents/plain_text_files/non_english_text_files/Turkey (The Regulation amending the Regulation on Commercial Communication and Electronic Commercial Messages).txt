4 Ocak 2020 CUMARTESİ

Resmî Gazete

Sayı : 30998

YÖNETMELİK
Ticaret Bakanlığından:
TİCARİ İLETİŞİM VE TİCARİ ELEKTRONİK İLETİLER HAKKINDA
YÖNETMELİKTE DEĞİŞİKLİK YAPILMASINA
DAİR YÖNETMELİK
MADDE 1 – 15/7/2015 tarihli ve 29417 sayılı Resmî Gazete’de yayımlanan Ticari İletişim ve Ticari
Elektronik İletiler Hakkında Yönetmeliğin 2 nci maddesinin ikinci fıkrasının (b) bendinde yer alan “Vakıf
üniversitelerinin” ibaresinden sonra gelmek üzere “ve diğer özel eğitim ve öğretim kurumlarının” ibaresi eklenmiştir.
MADDE 2 – Aynı Yönetmeliğin 4 üncü maddesi aşağıdaki şekilde değiştirilmiştir.
“MADDE 4 – (1) Bu Yönetmelikte geçen;
a) Alıcı: Tüketiciyi ya da meslekî veya diğer amaçlarla hareket eden gerçek veya tüzel kişiyi,
b) Aracı hizmet sağlayıcı: Başkalarına ait iktisadî ve ticari faaliyetlerin yapılmasına elektronik ticaret ortamını
sağlayan gerçek ve tüzel kişileri,
c) Bakanlık: Ticaret Bakanlığını,
ç) Bayi işletme: Sözleşmeye dayalı olarak bir işletmenin mal ve hizmetlerinin satışına aracılık eden ve kendi
adına bağımsız çalışan işletmeyi,
d) Elektronik iletişim adresi: Elektronik posta ve telefon numarası gibi elektronik ortamda münhasıran iletişim
kurmayı sağlayan adresi,
e) Elektronik iletişim araçları: İnternet ve diğer iletişim ağları üzerinden iletilerin gönderilmesine, alınmasına
veya saklanmasına imkân sağlayan bilgisayar, telefon, faks, otomatik arama makineleri gibi her türlü cihazı,
f) Elektronik ortam: Verilerin sayısallaştırılarak işlenmesi, saklanması ve iletilmesinin sağlandığı ortamı,
g) Elektronik ticaret: Fizikî olarak karşı karşıya gelmeksizin, elektronik ortamda gerçekleştirilen çevrim içi
iktisadi ve ticari her türlü faaliyeti,
ğ) Hizmet sağlayıcı: Elektronik ticaret faaliyetinde bulunan gerçek ya da tüzel kişileri,
h) İl müdürlüğü: Ticaret il müdürlüğünü,
ı) İl müdürü: Ticaret il müdürünü,
i) İş günü: Ulusal bayram ile genel ve hafta sonu tatil günleri hariç diğer günleri,
j) İYS Numarası: İYS’ye kayıt olan tüm hizmet sağlayıcı ve markalarına ayrı ayrı atanan tekil numarayı,
k) Kanun: 6563 sayılı Elektronik Ticaretin Düzenlenmesi Hakkında Kanunu,
l) Kuruluş: Bakanlıkça ticari elektronik ileti yönetim sistemini kurmakla yetkilendirilen kuruluşu,
m) MERSİS: Merkezi Sicil Kayıt Sistemini,
n) Özel yetkili işletme: Sözleşmeye dayalı olarak bir işletmenin, yönetim ve organizasyon ile dağıtım veya
pazarlama teknolojileri gibi konularda bilgi ve desteğini almak suretiyle bu işletmenin mal veya hizmetinin satışı
üzerindeki imtiyaz hakkını bedel, bölge ve süre gibi belirli şartlar ve sınırlamalar dâhilinde kullanan bağımsız ticari
işletmeyi,
o) Ticari elektronik ileti: Telefon, çağrı merkezleri, faks, otomatik arama makineleri, akıllı ses kaydedici
sistemler, elektronik posta, kısa mesaj hizmeti gibi vasıtalar kullanılarak elektronik ortamda gerçekleştirilen ve ticari
amaçlarla gönderilen veri, ses ve görüntü içerikli iletileri,
ö) Ticari elektronik ileti yönetim sistemi (İYS): Ticari elektronik ileti onayı alınmasına, reddetme hakkının
kullanılmasına ve şikâyet süreçlerinin yönetilmesine imkân tanıyan sistemi,
p) Ticari iletişim: Alan adları ve elektronik posta adresi dışında, meslekî veya ticari faaliyet kapsamında
kazanç sağlamaya yönelik olarak elektronik ticarete ilişkin her türlü iletişimi,
r) URL adresi: İlgili içeriğin internet gibi bir ağ üzerinde bulunduğu tam adresi,
ifade eder.”
MADDE 3 – Aynı Yönetmeliğin İkinci Bölümünün başlığı “Ticari Elektronik İletiler ve İYS” olarak
değiştirilmiştir.
MADDE 4 – Aynı Yönetmeliğin 5 inci maddesinin birinci fıkrasında yer alan “ticari elektronik iletiler için
kendisi tarafından” ibaresinden sonra gelmek üzere “ya da İYS üzerinden” ibaresi eklenmiş ve aynı maddeye
aşağıdaki fıkralar eklenmiştir.
“(2) Ticari elektronik ileti göndermek isteyen gerçek ve tüzel kişiler İYS’ye kaydolur.
(3) İYS üzerinde onayı bulunmayan alıcılara ticari elektronik ileti gönderilemez.”
MADDE 5 – Aynı Yönetmeliğin 6 ncı maddesine aşağıdaki fıkralar eklenmiştir.
“(5) Birinci, ikinci ve dördüncü fıkralar kapsamında ileti gönderilmesi halinde İYS üzerinden kontrol yapılmaz.
(6) Üçüncü fıkra kapsamında ileti gönderilmesinden önce tacir veya esnaf olan alıcıların elektronik iletişim
adresleri hizmet sağlayıcı tarafından İYS’ye kaydedilir ve İYS üzerinden alıcıların ret hakkını kullanıp kullanmadığı
kontrol edilir.”
MADDE 6 – Aynı Yönetmeliğin 7 nci maddesinin birinci fıkrasında yer alan “her türlü elektronik iletişim
aracıyla” ibaresinden sonra gelmek üzere “ya da İYS üzerinden” ibaresi eklenmiş ve aynı fıkranın sonuna aşağıdaki
cümle eklenmiş, aynı maddenin üçüncü fıkrasında yer alan “aynı gün” ibaresi “24 saat” olarak değiştirilmiş ve aynı
fıkranın sonuna aşağıdaki cümle eklenmiş, aynı maddenin onuncu fıkrası aşağıdaki şekilde değiştirilmiş ve aynı
maddeye aşağıdaki fıkralar eklenmiştir.
“İYS üzerinden alınan onaylarda ise olumlu irade beyanı ve elektronik iletişim adresi yer alır.”
“İYS üzerinden alınan onaylara bu fıkra hükümleri uygulanmaz.”
“(10) İYS üzerinden alınmayan onaylarda, onayın alındığına ilişkin ispat yükümlülüğü hizmet sağlayıcıya
aittir.”
“(11) İYS üzerinden alınmayan onaylar, hizmet sağlayıcı tarafından üç iş günü içinde İYS’ye kaydedilir.
(12) İYS’ye kaydedilmeyen onaylar geçersiz kabul edilir.”
MADDE 7 – Aynı Yönetmeliğin 8 inci maddesinin ikinci ve üçüncü fıkralarında yer alan “T.C.” ibarelerinden
sonra gelmek üzere “veya vergi” ibareleri eklenmiş, aynı maddenin üçüncü fıkrasından sonra gelmek üzere aşağıdaki
fıkra eklenmiş ve diğer fıkralar buna göre teselsül ettirilmiştir.
“(4) Sesli arama içeriğinde; tacirler için ticaret unvanına, esnaflar için ise adı ve soyadına yer verilir. Hizmet
sağlayıcı, bunlara ek olarak marka veya işletme adı gibi kendisini tanıtan diğer bilgilere yer verebilir.”
MADDE 8 – Aynı Yönetmeliğin 9 uncu maddesinin üçüncü fıkrasının birinci cümlesi aşağıdaki şekilde
değiştirilmiş ve aynı maddeye aşağıdaki fıkralar eklenmiştir.
“Hizmet sağlayıcı, alıcının ret bildiriminde bulunabilmesi için kendisi tarafından sağlanan ya da İYS tarafından
sunulan müşteri hizmetleri numarası, kısa mesaj numarası veya yalnızca ret bildirimine özgülenmiş bir URL adresi
gibi erişilebilir iletişim adresine ticari elektronik iletide yer verir.”
“(6) Hizmet sağlayıcı, kendisine iletilen ret bildirimlerini üç iş günü içinde İYS’ye bildirir.
(7) Alıcı reddetme hakkını İYS üzerinden de kullanabilir.”
MADDE 9 – Aynı Yönetmeliğin 10 uncu maddesinden sonra gelmek üzere aşağıdaki 10/A maddesi
eklenmiştir.
“Ticari elektronik ileti yönetim sistemi
MADDE 10/A – (1) Kuruluş, onay ve ret bilgilerinin İYS’ye kaydedilmesi, İYS üzerinden onay alınması,
reddetme hakkının kullanılması, ticari elektronik ileti şikâyetlerinin alınması, raporlanması, şikâyet sürecinin hızlı ve
etkin bir şekilde yönetilmesi ve aracı hizmet sağlayıcıların sistemi kullanması amacıyla teknik altyapıyı hazırlar ve
Bakanlığın erişimine açar.
(2) Kuruluş, ticari elektronik ileti gönderiminin aksamaması için gerekli teknik tedbiri alır.
(3) Kuruluş İYS’ye yönelik Bakanlık tarafından istenen diğer iş ve işlemleri yürütmekle yükümlüdür.”
MADDE 10 – Aynı Yönetmeliğin 11 inci maddesi başlığı ile birlikte aşağıdaki şekilde değiştirilmiştir.
“Aracı hizmet sağlayıcılara ilişkin yükümlülükler
MADDE 11 – (1) Hizmet sağlayıcı, önceden onayını aldığı alıcılara ticari elektronik iletileri kendisi
gönderebileceği gibi aracı hizmet sağlayıcılar vasıtasıyla da gönderebilir.
(2) Aracı hizmet sağlayıcı, bu Yönetmelikle hizmet sağlayıcı için öngörülen yükümlülüklerin ifasına yönelik
teknik imkân tanır.
(3) Aracı hizmet sağlayıcı, hizmet sunduğu elektronik ortamı kullanan gerçek ve tüzel kişiler tarafından
sağlanan içerikleri kontrol etmek, bu içerik ve içeriğe konu mal veya hizmetle ilgili hukuka aykırı bir faaliyetin ya da
durumun söz konusu olup olmadığını araştırmakla yükümlü değildir.
(4) Aracı hizmet sağlayıcı başkaları adına, onların mal ve hizmetlerini tanıtmak, pazarlamak ya da işletmesini
tanıtmak amacıyla ticari elektronik ileti göndermek için onay alamaz.
(5) Aracı hizmet sağlayıcı ticari elektronik ileti gönderimine ilişkin sistemini İYS ile uyumlaştırır.
(6) Aracı hizmet sağlayıcı, İYS’ye kayıt olmayan hizmet sağlayıcılara ait ticari elektronik iletilerin
gönderimini başlatmaz.
(7) Hizmet sağlayıcının talimatı doğrultusunda ticari elektronik ileti gönderimini başlatan aracı hizmet
sağlayıcı, ileti gönderimine başlamadan önce İYS üzerinden alıcıların onayının olup olmadığını kontrol eder ve İYS
üzerinde onayı bulunmayan alıcılara ileti gönderimini başlatmaz.
(8) Hizmet sağlayıcının 6 ncı maddenin birinci, ikinci ve dördüncü fıkraları kapsamında ileti gönderiminde
bulunmak istemesi halinde aracı hizmet sağlayıcı tarafından bu yönde beyan alınır.
(9) Aracı hizmet sağlayıcı, alıcıların abonelik hattını kapatmaları halinde İYS’ye bu durumu bildirir.”
MADDE 11 – Aynı Yönetmeliğin 12 nci maddesinin birinci fıkrasında yer alan “aracı hizmet sağlayıcı”
ibaresinden sonra gelmek üzere “ile Kuruluş” ibaresi eklenmiştir.
MADDE 12 – Aynı Yönetmeliğin 13 üncü maddesinin ikinci fıkrasında yer alan “bir yıl” ibaresi “üç yıl”
olarak değiştirilmiştir.
MADDE 13 – Aynı Yönetmeliğin 14 üncü maddesinin birinci fıkrasında yer alan “e-Devlet kapısı”
ibaresinden sonra gelmek üzere “, İYS” ibaresi eklenmiş, aynı maddenin ikinci fıkrasının (a) bendinde yer alan “ve
içeriğinin tamamı” ibaresi “, iletinin görsel bir örneği” olarak değiştirilmiş ve aynı bendin ikinci cümlesi yürürlükten
kaldırılmış, aynı fıkranın (b) bendinin son cümlesinde yer alan “İletinin” ibaresinden sonra gelmek üzere “görsel”
ibaresi eklenmiş ve aynı fıkranın (c) bendinde yer alan “içeriği” ibaresi “konusu” olarak değiştirilmiştir.
MADDE 14 – Aynı Yönetmeliğin 15 inci maddesinin ikinci fıkrası aşağıdaki şekilde değiştirilmiş ve aynı
maddeye aşağıdaki fıkra eklenmiştir.
“(2) Başvuru, öncelikle İYS üzerinden ön incelemeye tabi tutulur. Ön inceleme sonrasında il müdürlüğü
tarafından konuya ilişkin bilgi ve belgeler ilgilisinden temin edilerek şikâyet sonuçlandırılır. Ancak gerekli hallerde il
müdürlüğünce denetim için görevlendirilen personel tarafından yerinde denetim yapılır.”
“(5) Hizmet sağlayıcının talimatı doğrultusunda ileti gönderimini başlatan aracı hizmet sağlayıcı, şikâyet
başvurularına konu iletilere ilişkin bilgi ve belge taleplerini İYS üzerinden on beş gün içinde yanıtlar.”
MADDE 15 – Aynı Yönetmeliğin 16 ncı maddesinin birinci fıkrası aşağıdaki şekilde değiştirilmiştir.
“(1) Bakanlık, hizmet sağlayıcı, aracı hizmet sağlayıcı ve Kuruluşun bu Yönetmelik kapsamında
gerçekleştirdiği faaliyet ve işlemlerini denetlemeye yetkilidir.”
MADDE 16 – Aynı Yönetmeliğin geçici 1 inci maddesinden önce gelmek üzere aşağıdaki 17/A maddesi
eklenmiştir.
“Elektronik posta yoluyla gönderilen ticari elektronik iletiler
MADDE 17/A – (1) Elektronik posta yoluyla gönderilen ticari elektronik iletilere, 11 nci maddenin beşinci,
altıncı, yedinci ve sekizinci fıkraları ile 15 inci maddenin beşinci fıkrası hükümleri uygulanmaz.”
MADDE 17 – Aynı Yönetmeliğe aşağıdaki geçici madde eklenmiştir.
“Mevcut veri tabanlarının İYS’ye yüklenmesi
GEÇİCİ MADDE 2 – (1) Bu Yönetmelik kapsamında alınan onaylar 1/6/2020 tarihine kadar hizmet
sağlayıcılar tarafından İYS’ye aktarılır. Bu sürenin sonunda İYS tarafından alıcılara onayların İYS’ye yüklendiği ve
1/9/2020 tarihine kadar kontrol edilmediği takdirde bu onayların geçerli sayılacağı ile reddetme imkanının İYS
üzerinden kullanılabileceği bilgisini içeren bir ileti gönderilir.
(2) Alıcılar, İYS’ye kaydedilen onayları 1/9/2020 tarihine kadar kontrol eder. Bu sürenin bitiminden sonra
gönderilen ticari elektronik iletiler onaylı kabul edilir.
(3) Bakanlık bu tarihleri üç ay ertelemeye yetkilidir.”
MADDE 18 – Aynı Yönetmeliğin 19 uncu maddesi aşağıdaki şekilde değiştirilmiştir.
“MADDE 19 – (1) Bu Yönetmelik hükümlerini Ticaret Bakanı yürütür.”
MADDE 19 – Bu Yönetmeliğin; 1 inci, 2 nci, 3 üncü, 7 nci, 9 uncu, 11 inci, 12 nci, 13 üncü, 15 inci, 17 nci ve
18 inci maddeleri yayımı tarihinde, diğer maddeleri 1/9/2020 tarihinde yürürlüğe girer.
MADDE 20 – Bu Yönetmelik hükümlerini Ticaret Bakanı yürütür.
Yönetmeliğin Yayımlandığı Resmî Gazete'nin
Tarihi
15/7/2015

Sayısı
29417

